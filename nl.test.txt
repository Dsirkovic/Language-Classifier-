Senaat VS stemt in: de overheid mag weer drie weken geld uitgeven
Wetgeving over 'Dreamers' wordt tegelijkertijd aangepakt
Na een stemming in de Senaat stond de Amerikaanse overheid maandag op het punt de deuren weer te openen. De patstelling over immigratie is daarmee nog niet verholpen.
De Senaat stemde maandag in overgrote meerderheid voor de enige uitweg uit een doodlopende straat: de terugtocht. De overheid mag weer drie weken geld uitgeven, zo besloten de senatoren. Op 8 februari moet er opnieuw worden gestemd over een verhoging van het bestedingsplafond. En ligt de weg naar de impasse weer open.
De Democraten, die de sluiting hadden veroorzaakt met hun eis dat er een oplossing kwam voor de 700 duizend zogeheten Dreamers, gaven die eis op. In ruil daarvoor kregen ze wel een 'intentieverklaring' van de Republikeinse leider Mitch McConnell, die toezegde dat hij in de komende drie weken 'wetgeving zal oppakken' voor de Dreamers, kinderen die jaren geleden met hun ouders zijn meegekomen tijdens hun illegale grensoversteek.
Nederlaag
De Democratische leider Chuck Schumer zei zaterdag nog dat de overheid gesloten zou blijven tot er een oplossing voor de Dreamers was
Daarmee is de steen des aanstoots een paar weken naar voren geschopt, maar een oplossing niet dichterbij gekomen.
Dat is vooral een nederlaag voor de Democraten, die al maanden denken dat ze de Republikeinse meerderheid tot concessies kunnen dwingen rond de periodieke budgetverhoging. De Democratische leider Chuck Schumer zei zaterdag nog dat de overheid gesloten zou blijven tot er een oplossing voor de Dreamers was.
De toezegging die Schumer maandag van McConnell kreeg is lang niet zo hard als hij wilde. Als het de Senaat al lukt de komende weken een kansrijk wetsvoorstel ter tafel te brengen, en als dat vervolgens door de Senaat wordt aangenomen (dat is mogelijk, omdat gematigde leden uit beide fracties graag een oplossing voor de Dreamers willen), dan is de vraag wat het Huis van Afgevaardigden en president Trump daarvan vinden.
De Republikeinse meerderheid in het Huis van Afgevaardigden schoot in 2013 al eens een immigratievoorstel af. Over het algemeen zijn de volksvertegenwoordigers in de lagere kamer extremer dan in de Senaat.
Hardere lijn
De scheuren in de Democratische partij, die tijdens de verkiezingen van 2016 aan de oppervlakte kwamen, zijn nog lang niet zijn gedicht
Ook Trump kan een immigratiewet dwarsbomen. Hij is degene die DACA, Barack Obama's gedoogbeleid voor de Dreamers, in september heeft beëindigd. Hoewel hij zijn hoop heeft uitgesproken dat het Congres een oplossing bedenkt (hij vroeg om 'een wet van liefde') en hij vorige week mondeling akkoord ging met twee voorstellen, koos hij vervolgens voor een hardere lijn.
Die onzekerheid over het uitlekgewicht van de gedane belofte leidde tot wantrouwen aan de linkerflank van de Democratische fractie. Potentiële presidentskandidaten als Cory Booker, Kirsten Gillibrand, Kamala Harris en Elizabeth Warren stemden net als onafhankelijk senator Bernie Sanders tegen. 'De opmerkingen van McConnell waren verre van de ijzeren garanties die ik nodig had', zei Harris. 'Ik weiger de levens van 700 duizend jonge mensen in de handen te leggen van iemand die herhaaldelijk op zijn belofte is teruggekomen.'
Maar andere Democraten moesten wel. Zij willen dit jaar herkozen worden in staten die voor Trump hebben gestemd - en moeten dus niet te ver van het midden afdwalen, willen ze een kans maken.
Daarmee werd eens te meer duidelijk dat de scheuren in de Democratische partij, die tijdens de verkiezingen van 2016 aan de oppervlakte kwamen, nog lang niet zijn gedicht.

Verrassingen Chung en Sandgren gaan strijden om plek in halve finale Australian Open
Twee weken geleden werkten Hyeon Chung en Tennys Sandgren een anonieme ontmoeting af in de eerste ronde van het ATP-toernooi in Auckland. Woensdag treffen de Koreaan en Amerikaan elkaar in de kwartfinales van de Australian Open.
De 21-jarige Chung werd in zijn woonplaats Suwon reeds als een held ontvangen toen hij in september de zogeheten Next Gen Finals had gewonnen, een toernooi voor talenten onder 21 jaar waarbij met afwijkende regels werd geëxperimenteerd. Al te serieus mocht dat nieuwe evenement van de ATP in Milaan niet worden genomen. Pas maandag bevestigde Chung zijn progressie met een fraaie primeur. Hij werd de eerste Koreaan bij de laatste acht van een grandslamtoernooi.
De 86-jarige meesteropleider Nick Bollettieri had het vorig jaar al opgebiecht. Twee jaar trainde Chung op zijn befaamde tennisacademie in Bradenton, Florida. 'Om de waarheid te zeggen had niemand verwacht dat Chung zo ver zou komen', vertelde Bollettieri aan tv-omroep ESPN. 'Hij was een harde werker, maar stond toch in de schaduw van Kei Nishikori.'
Nishikori is nog immer het Aziatische pronkstuk van marketingbureau IMG. De fysiek broze Japanner maakt deze week zijn rentree op een klein toernooi in Newport. Ook Chung werd door blessureleed geremd in zijn ontwikkeling. Reeds als kind leerde hij leven met fysiek ongemak. In een land dat leeft voor sporten als voetbal, honkbal en shorttrack kreeg Chung vanwege zijn oogafwijking het advies om te gaan tennissen. De focus op een kleine, gele tennisbal zou volgens de oogarts zijn zicht verbeteren.
Twee jaar geleden was Chung in de eerste ronde van de Australian Open kansloos tegen Djokovic. Maandag liep de onvermoeibare nummer 58 van de wereld met zijn sterke benen een marathon in de Rod Laver Arena. Het formidabele gevecht met de geblesseerde Djokovic leek een symbolische machtsoverdracht.
De 30-jarige Serviër behield in schitterende rally's met Chung alleen zijn status van de soldaat die nooit opgeeft. In alles had Chung zijn grote voorbeeld gekopieerd, vertelde hij. Zo verloor Djokovic in drie sets (7-6, 7-5, 7-6) van zijn evenbeeld, die zich een betere counterpuncher toonde dan de voormalige nummer 1 van de wereld.
Natuurlijk werd Djokovic zichtbaar gehinderd door de pijn in zijn rechter-elleboog, die hem sinds Wimbledon 2017 aan de kant had gehouden. De revalidatie was nog niet voltooid, erkende Djokovic, maar als zesvoudig kampioen durfde hij een comeback bij zijn geliefde Australian Open wel aan. En hij droomde al van een wederopstanding als zijn rivaal Roger Federer in 2017. Maar zijn lichaam protesteerde snel.
In de derde ronde tegen Ramos Viñolas liet Djokovic zich tijdens medische time-outs aan zijn heup behandelen. Maandag had hij zijn gekwetste elleboog in een 'sleeve' verpakt, maar ook met een nieuwe beweging werd hij geremd bij de opslag.
Met vier dubbele fouten leverde Djokovic twee keer zijn opslagbeurt in en zijn inhaalrace vanaf een 4-0-achterstand werd afgebroken in de tiebreak. 'Ik had al in de eerste set last van de elleboog', aldus Djokovic. 'Het ziet er niet best uit, ik zal de situatie opnieuw moeten bekijken.'
Normaal is Djokovic ook mentaal onbreekbaar, zeker in rally's van meer dan dertig slagen. Dan stuurt hij zijn tegenstander van links naar rechts, haalt hem door de wringer en weet soepel om te schakelen van verdediging naar aanval. Maandag keek Djokovic echter in de spiegel, zelfs meters achter de baseline weigerde Chung te capituleren. Hij bracht alles terug en kwam met waanzinnige versnellingen, als Djokovic de rally domineerde.
Djokovic knokte zich ook in set 2 en 3 vanuit verloren positie terug, maar Chung bleef onverstoorbaar op de kritieke momenten. Hij toonde pas emotie na een sublieme forehandpassing in de tiebreak van de derde set. Djokovic kon slechts bewondering opbrengen voor de 'Koreaanse muur' die niet te slopen viel. 'Chung haalde het niveau van een toptienspeler', zei Djokovic over zijn 'lookalike', die nederig de partij van zijn leven vierde.
Wellicht is het voor Zuid-Korea een baanbrekende zege geweest, zei Chung. Hij moet nu alleen nog de hoogste ranking van zijn mentor en Davis Cupcoach Hyung Taik-Lee (36ste) overtreffen. Op de sociale media blijft Chung onzichtbaar en aan politieke uitspraken over de toenadering tussen Noord- en Zuid-Korea waagt hij zich al helemaal niet.
Tennys Sandgren moest zich na zijn vijfsetter tegen de als vijfde geplaatste Thiem (6-2, 4-6, 7-6, 6-7, 6-3) verantwoorden voor zijn twittergedrag. De 26-jarige Amerikaan had op de openingsdag van de Australian Open een 'retweet' geplaatst van een filmpje van Nicholas J. Fuentes, de jonge voorman van de ultrarechtse beweging America First.
Fuentes was vorig jaar gesignaleerd bij een demonstratie van blanke racisten in Charlottesville. Deelde Sandgren diens gedachtegoed? 'Een belachelijke conclusie', aldus de Amerikaanse stuntman. 'Als ware christen wijs ik extreem-rechtse denkbeelden af.'
Hij zal nu liever twitteren over een volgende sensatie. Chung of Sandgren in de halve finales van de Australian Open; wie dat heeft voorspeld moet nu miljonair zijn.

Robin Haase is dinsdag gestrand in de eerste ronde van de Australian Open. De enige Nederlandse deelnemer bij de mannen ging in Melbourne vier sets onderuit tegen de veel lager geklasseerde Italiaan Lorenzo Sonego: 6-3 7-5 6-7 (6) 7-5.
Haase is de nummer 43 van de wereld en staat daarmee veel hoger dan de 22-jarige Italiaan, die pas is terug te vinden op plaats 219. Ondanks een goed begin van Haase, was het echter de qualifier uit Italië die de partij domineerde. In de vier sets gaf de Italiaan na een stroeve start weinig breakkansen weg aan de dertigjarige Nederlander.
In de derde set leek Sonego in de tiebreak toe te gaan slaan, maar poetste Haase vijf matchpoints weg om alsnog te set te grijpen. Eén vroege break in de vierde set leek Haase alsnog fataal te worden, maar opnieuw kon Sonego het niet afmaken. Enkele games later lukte hem dat wel.
Ook Richèl Hogenkamp werd uitgeschakeld in de eerste ronde. De 25-jarige Nederlandse was in Melbourne niet opgewassen tegen de Spaanse Lara Arruabarrena. Na een klein uur spelen was het 6-1 6-2 voor de Spaanse. Voor Hogenkamp was het de tweede keer dat ze in actie kwam in het hoofdtoernooi in Melbourne. In 2015 strandde ze eveneens in de eerste ronde.
Sven Kramer gaat na de Winterspelen in februari in Zuid-Korea nog zeker twee jaar door met schaatsen. De 31-jarige Fries heeft zijn contract met Team LottoNL-Jumbo met twee jaar verlengd, tot en met 2020. Mogelijk zet hij zijn indrukwekkende loopbaan daarna ook nog voort. Na zijn actieve schaatscarrière zal Kramer in elk geval betrokken blijven bij de ploeg van de huidige succescoach Jac Orie.
Het oude contract van Kramer liep dit jaar na Pyeongchang 2018 af. De drievoudig olympisch kampioen had vorig jaar zomer bevestigd dat hij was benaderd door KPN om een eigen schaatsploeg te beginnen, mogelijk ook met Orie. Bij de ploegpresentatie eind oktober liet Kramer zijn toekomst nog open. Orie daarentegen sprak duidelijk zijn voorkeur uit voor een verlengde samenwerking met Team Oranje, de organisatie van de gecombineerde schaats- en wielerploeg van LottoNL-Jumbo.
'Ik ben heel erg blij met deze contractverlenging', liet Kramer weten. 'Uit de aanbieding blijkt veel waardering voor mijn prestaties die ik de afgelopen jaren heb geleverd. En ik ben er dan ook op gebrand om tijdens de komende Olympische Spelen mijn erelijst verder uit te breiden. Daarnaast vind ik het erg mooi dat Team LottoNL-Jumbo na mijn actieve carrière mijn expertise wil inzetten. Maar vooralsnog blijf ik voor 100 procent gefocust om de ambities op het ijs waar te maken.'
Kramer rijdt sinds het seizoen 2014-2015 voor LottoNL-Jumbo. Hij veroverde onder leiding van Orie drie wereldtitels allround, drie Europese titels allround en zes keer goud bij de WK afstanden. 'Ik heb veel vertrouwen in zijn aanpak', zei Kramer over Orie. 'Zijn werkwijze bevalt mij erg goed en slaat ook steeds beter aan. Hoe beter wij elkaar kennen, des te beter we op elkaar ingespeeld raken. Ik ben ervan overtuigd dat er nog ruimte voor verbetering is.'
Ook Orie reageerde opgetogen op het nieuwe contract van Kramer. 'Sven is niet alleen een uitzonderlijke goede schaatser, maar hij heeft ook een voorbeeldfunctie binnen en buiten de ploeg. Hij stelt zich altijd zeer professioneel op en heeft oog voor het teambelang.'
Wesley Sneijder zet zijn voetbalcarrière voort in de zandbak van Qatar. De 33-jarige voetballer maakte vrijdag bekend dat hij de overstap maakt van het Franse OGC Nice naar Al-Gharafa Sports Club in Qatar. ‘Ik ga naar Qatar. Een mooi avontuur en leuke uitdaging. Ben super blij om dat aan te gaan samen met m’n gezin’, zegt hij op de website van entertainmentprogramma RTL Boulevard.
Sneijder moet nog wel de medische keuring ondergaan. Hij staat, als alles goed verloopt, maandag al op het trainingsveld bij zijn nieuwe club. De spelmaker gaat voor anderhalf jaar tekenen bij Al-Gharafa.
De middenvelder verruilde afgelopen zomer de Turkse club Galatasaray voor Nice. De voormalig Ajacied kwam mede door blessures bij de Franse club uit de Ligue 1 nauwelijks aan voetballen toe. Hij speelde slechts in acht wedstrijden en zat vaak op de bank. De afgelopen weken werd al volop gespeculeerd over een snel vertrek van Sneijder uit Nice. Hij leek op weg naar de nieuwe Amerikaanse club Los Angeles FC, maar het wordt een ongetwijfeld lucratieve verhuizing naar Qatar.
Al-Gharafa staat momenteel zevende in de nationale competitie. De ploeg heeft een Turkse trainer, oud-international Bülent Uygun. In het oliestaatje wordt in 2022 het WK voetbal gehouden.
Sneijder, die ook voor Real Madrid en Internazionale voetbalde, loste afgelopen jaar Edwin van der Sar af als recordinternational van het Nederlands elftal. De nummer tien speelde in november tegen Roemenië zijn 133e interland. Hij zei tijdens een training in november nog dat hij zich zal melden bij het Nederlands elftal, 'zolang ik fit en gretig ben’.
Murray niet op Australian Open
Tennisser Andy Murray speelt niet op de Australian Open. De organisatie van de eerste grand slam van dit jaar liet weten dat de Schotse topspeler nog te veel last heeft van een blessure aan een heup.
'Het is vervelend, maar ik kan niet meedoen', liet Murray weten. 'Ik ben er gewoon nog niet klaar voor. Nu ga ik zo snel mogelijk naar huis om te kijken wat de beste manier is om weer fit te worden. Hopelijk sta ik snel weer op de baan.'
Murray kwam sinds zijn uitschakeling op Wimbledon door de heupblessure niet meer in actie in een officiële wedstrijd. Hij speelde in november wel een demonstratiepartij tegen Roger Federer. Vorige week verscheen hij ook in Abu Dhabi op de baan voor een korte partij tegen de Spanjaard Roberto Bautista-Agut.
De Australian Open beginnen op 15 januari.
Schaatser Kai Verbij mag alsnog de 1.000 meter rijden op de Olympische Spelen in Zuid-Korea. De sprinter, die zich op eigen kracht voor de 500 meter plaatste, heeft van de selectiecommissie een aanwijsplek gekregen. Verbij was tijdens zijn race geblesseerd geraakt en verscheen daarom niet aan de start van de kilometer op het Olympisch Kwalificatietoernooi. Door de aanwijsplek voor Verbij mist diens ploeggenoot Thomas Krol de Olympische Spelen, ondanks zijn derde plaats op de 1.000 meter.
Verbij heeft zijn aanwijsplaats afgedwongen door zijn goede vorm, zijn bronzen medaille bij het wereldkampioenschap vorig jaar en zijn podiumplekken bij de wereldbekers dit seizoen.
Ook als Verbij niet op tijd herstelt van zijn spierblessure, rijdt Thomas Krol niet. Hein Otterspeer is aangewezen als eerste reserve, omdat hij - in tegenstelling tot Krol - ook goed uit de voeten kan op de 500 meter.