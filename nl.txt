Robin van Persie hoopt dat hij woensdag in het inhaalduel met FC Utrecht als invaller misschien al zijn 'debuut' kan maken voor Feyenoord.
De topscorer aller tijden van Oranje zei dat tijdens zijn presentatie in De Kuip. De spits keerde maandag na veertien jaar terug bij de club waar het voor hem allemaal begon.
"Ik heb vandaag de eerste training gehad en dat ging heel goed. Ik voelde me lekker en was heel blij om op het veld te staan. Morgen trainen we weer. Het is kort dag, maar er is een goede kans dat ik erbij zit. Maar dat gaan we morgen bekijken."
Van Persie zag Feyenoord zondag met 2-0 verliezen van Ajax. De 34-jarige Rotterdammer vond dat zijn nieuwe teamgenoten behoorlijk wat pech hadden in de ArenA.
"Een wedstrijd hangt vaak af van wie de eerste goal maakt. Feyenoord kreeg via Steven Berghuis een heel mooie kans op de 1-0. Als die valt, krijg je een andere wedstrijd. Maar met twee goals kort achter elkaar van Ajax plus een rode kaart voor Nicolai Jørgensen wordt het moeilijk. Dus ik ben niet geschrokken."
Van Persie kijkt uit naar de samenwerking met Giovanni van Bronckhorst, met wie hij bij Oranje nog samenspeelde. "We waren vroeger al heel goed. Hij heeft zich ook hard gemaakt voor mij, dus ik doe ook mijn best voor Gio. Ik ben daar gevoelig voor. Hij wilde echt graag dat ik kwam en dat vertrouwen wil ik terugbetalen."

De beelden van Cristiano Ronaldo die zijn eigen hoofdwond via zijn mobieltje bekeek, gingen zondagavond de hele wereld over. Een dag later heeft Real Madrid een filmpje gepubliceerd waarop valt te zien hoe hij wordt behandeld aan de forse snee naast zijn linkeroog. De Portugees kijkt er niet al te vrolijk bij.
Overigens scoorde Ronaldo in het met 7-1 gewonnen duel met Deportivo La Coruña twee keer. Voor Real was het een welkome overwinning na drie wedstrijden zonder winst.
De aanklager betaald voetbal van de KNVB heeft een vooronderzoek ingesteld naar Tim Matavz.De Vitesse-spits deelde afgelopen weekeinde in het competitieduel met sc Heerenveen een elleboogstoot uit aan Denzel Dumfries.
Het incident ontging scheidsrechter Allard Lindhout, maar op basis van de televisiebeelden kan er mogelijk alsnog een schorsing volgen.
Matt Miazga kneep tijdens het gelijkspel in de Gelredome in edele delen van Dumfries, maar dat is voor de aanklager geen aanleiding voor een vooronderzoek.

Nederlanders beleven bloederige 'horroravond' op Malta na ruzie over 'irritant' kind
Een gezellig etentje op Malta is voor twee Nederlandse vakantiegangers uitgedraaid op een heftige ruzie met de familie van een 'irritant' kind. Daarbij werd de mannelijke helft van het Nederlandse stel (66) tot bloedens toe mishandeld en raakte zijn  wederhelft lichtgewond, zo verklaarden de slachtoffers vandaag voor een rechter.
De Nederlanders deden na het incident aangifte bij de politie. De twee verdachten, Maltezers van 21 en 34 jaar, werden vandaag in beschuldiging gesteld voor het toebrengen van zwaar lichamelijk letsel aan de Nederlander. Ze kwamen op borgtocht vrij na betaling van 1.000 euro elk.
'Glas water'
De restaurantruzie vond vrijdagavond plaats in El Rizidio, een Braziliaans restaurant in het Seabank Hotel in Mellieha, in het noordwesten van het eiland. Volgens de Nederlander begon het allemaal met een glas water dat een kind dat tegenover hen zat, over de jas van zijn echtgenote gooide. ,,Mijn vrouw veranderde van stoel en at verder alsof er niets was gebeurd. Daarop schopte het kind tegen de achterkant van de stoel van mijn echtgenote. Zij veranderde opnieuw van stoel", getuigde de zestiger.
Voor zijn echtgenote was de maat vol. ,,Ik zei tegen de moeder van het kind dat ze op haar kleine moest letten. Daarop stond de vrouw op en riep: je houdt niet van mijn kind. De man naast de vrouw werd plotseling boos, schold me uit en stond op", zo verklaarde de Nederlandse.
'Tafels, stoelen en bloed'
Hij duwde meerdere keren tegen mij aan, sneed me in mijn oor en gooide een stoel naar me. Een tweede man gooide daarna twee tafels naar mij
De Nederlandse man tegen de rechter op Malta
Daarna ging het allemaal heel snel volgens haar wederhelft. ,,De man kwam naar ons tafeltje en wilde vechten. Ik zei dat ik daarvoor niet naar Malta was gekomen. Hij duwde meerdere keren tegen mij aan, sneed me in mijn oor en gooide een stoel naar me. Een tweede man gooide daarna twee tafels naar mij. Mijn vrouw werd zo hard geduwd dat ze viel en gewond raakte aan haar been. Ik herinner me dat een vrouw met rood haar de twee mannen probeerde te kalmeren maar ze gingen gewoon door. Ze waren heel agressief zonder reden", aldus de Nederlander.
Volgens zijn vrouw pakte de tweede man daarna een stoel waarmee hij haar echtgenoot meerdere keren bewerkte. Ze zag bloed. ,,Even later gooide de man ons tafeltje om waarbij glazen, borden en ook het tafelblad braken." Om te laten zien hoeveel geweld de verdachten gebruikten, toonde de Nederlandse de rechter haar been vol krassen. Die liep de vrouw naar eigen zeggen op toen ze tegen de grond sloeg.
'Handgebaar'
Volgens de advocaat van een van de verdachten werd zijn cliënt boos omdat de Nederlander een handgebaar naar hem maakte. De zestiger ontkende dat. ,,Ik had niks in mijn hand. Ik ben geen moordenaar maar een toerist. Ik was bezig met mijn  dessert", zei hij verontwaardigd tegen de rechter.
De twee verdachten pleitten onschuldig.
Het ministerie van Buitenlandse Zaken in Den Haag was vanmiddag nog niet bekend met de zaak en doet navraag bij de ambassade op Malta.

EU-sancties Venezuela slecht voor ABC-eilanden
Beperkte sancties die de Europese Unie vanmiddag unaniem afkondigde tegen Venezuela, dreigen de blokkade van het Latijns-Amerikaanse land tegen Aruba, Bonaire en Curaçao te versterken. Venezuela legt, volgens buitenlandminister Halbe Zijlstra volkomen ten onrechte, een verband met eerder gesignaleerde smokkelpraktijken.
De EU-sancties hebben daarmee niks te maken. Zij zijn gericht tegen zeven hooggeplaatste Venezolanen, onder wie de minister van Binnenlandse Zaken, die zich schuldig hebben gemaakt aan schending van mensenrechten en ondermijning van de rechtsstaat. Zij mogen voorlopig Europa niet in terwijl op hun bezittingen in Europa beslag is gelegd. Eerder kondigde Europa ook een wapenembargo af.
De maatregelen kunnen worden teruggedraaid, aldus de EU, als Venezuela zijn politieke gevangenen vrijlaat, zijn democratische instellingen respecteert en een fatsoenlijke dialoog tussen bewind en oppositie tot stand brengt. ,,Het gaat om persoonsgerichte sancties, die de bevolking niet raken'', aldus Zijlstra. Hij ‘betreurt’ dat zijn Venezolaanse collega een koppeling legt met de smokkel en blokkade, maar slaagt er niet in hem op andere gedachten te brengen.
Volgens Venezuela controleren de eilanden onvoldoende hun grenzen en kon daardoor grootschalige smokkel van goud, benzine en voedsel plaatsvinden. Volgens Zijlstra kijkt Nederland nu om naar andere aanvoerlijnen, bijvoorbeeld via Colombia of de Dominicaanse republiek.

Protest Schiphol: Stop moorden op Koerden in Syrië
Op Schiphol heeft een groep mensen onaangekondigd geprotesteerd. De demonstranten riepen Turkije op te 'stoppen met de moorden op Koerden in Rojava', een deel van Syrië waar veel Koerden wonen.
Rond acht uur kwam een grote groep demonstranten op Schiphol Plaza bijeen. Op foto's op Twitter is te zien dat velen van hen Koerdische vlaggen mee hadden gebracht.
Anderen droegen spandoeken met teksten als 'stop de moorden op Koerden in Rojava, 'Erdogan moordenaar, terrorist' en 'Save Afrin'.
Burgerdoden
Sinds afgelopen weekend bombardeert Turkije Afrin, een Koerdische enclave in Syrië. Het Turkse optreden is gericht tegen de Syrisch Koerdische milities, die zich Volksbeschermingseenheden (YPG) noemen. Er zouden ook al burgerdoden zijn gevallen.
Volgens een woordvoerder van de marechaussee zou het gaan om een groep van tien á vijftien demonstranten met een Koerdische achtergrond. Foto's op sociale media laten zien dat de groep aanzienlijk groter was.
Na een half uur stopten de demonstranten uit eigen beweging. Volgens de woordvoerder van de Marechaussee zijn er geen aanhoudingen verricht.
Hannover
Niet alleen in Amsterdam werd gedemonstreerd. Op de luchthaven van Hannover gingen twee groepen demonstranten met elkaar op de vuist, is te zien op een videofragment van de Telegraaf.

Jong Ajax wint van SC Cambuur
Jong Ajax heeft het gat met koploper Fortuna Sittard verkleind tot twee punten. Op Sportpark de Toekomst won het met 3-2 van SC Cambuur. Mateo Cassierra, Noa Lang en Carel Eiting zetten Jong Ajax al na 24 minuten op 3-0, maar het werd uiteindelijk nog onnodig spannend.
Michael Reiziger speelde met tien nieuwe namen ten opzichte van het verloren uitduel met Fortuna Sittard, en kon zodoende beschikken over spelers als Kostas Lamprou, Luis Orejuela en Cassierra. Het waren echter de middenvelders die in de openingsfase uitblonken, want zeker Eiting en Noussair Mazraoui lieten zien dat ze niet voor niets regelmatig bij de wedstrijdselectie van Ajax 1 zitten.
Na 25 minuten 3-0
Er werd in de beginfase dan ook al zo lustig op los gecombineerd dat de wedstrijd na 25 minuten op 3-0 stond en eigenlijk gespeeld leek. Eerst schoot Cassierra met een boogbal heerlijk binnen, daarna werd Lang vrijgespeeld in het strafschopgebied en even later gaf diezelfde Lang voor op Eiting die de derde treffer kon laten aantekenen.
Jong Ajax was niet alleen veel beter aan de bal, maar ook veel feller in de duels. En waar Cambuur geen moment uitstraalde te willen winnen, was het dan ook heerlijk voetballen voor de Ajacieden. Een geweldig wippertje uit een vrije trap van Carel Eiting had een beter lot verdiend en de volledig vrijstaande Dani de Wit kwam een fractie van een seconde te kort om de stand voor rust al op 4-0 te brengen.
Grote kansen op 4-0
Ook het eerste kwartier na rust leek er weinig aan de hand. Cambuur beet weliswaar iets meer van zich af, maar Jong Ajax bleef controleren en had via Cassierra en De Wit op 4-0 kunnen komen. De grootste kans was voor Deyovaisio Zeefuik, die na een combinatie met Cassierra zo mocht doorlopen maar helaas keeper Cummings op zijn weg vond.
Wereld ziet er anders uit na 3-2
Toch kantelde de wedstrijd. Eerst counterde Cambuur via Nigel Robertha naar 3-1, raakte de paal en strafte een kwartier voor tijd geklungel in de Jong Ajax-defensie af. Met 3-2 zag de wereld er ineens heel anders uit en Cambuur had het geloof in een resultaat helemaal terug. Robertha had zelfs een hattrick op zijn schoen, maar hij schoot over en zo trok Jong Ajax met pijn en moeite de drie punten over de streep.
'Het was een wedstrijd met twee gezichten'
Reiziger was over het eerste bedrijf uiteraard te spreken: ,,Het was een wedstrijd met twee gezichten. In de eerste helft speelden we goed, lieten we de bal goed rond gaan, vonden altijd de vrije man en dicteerden het spel. Het was flitsend en mooi voetbal wat we lieten zien."
,,Maar alles wat we in de eerste helft goed deden, deden we in de tweede helft slecht", vervolgde Reiziger. ,,Dat hebben we vaker gezien dit seizoen. Een eerste helft spelen we goed en pakken we een ruime voorsprong, en in de tweede helft zakt het dan erg terug. Misschien is de spanning er dan wat af. Passes kwamen vanavond niet meer aan, aannames waren slecht. Dat is voor ons een verbeterpunt. We hebben al een paar leermomenten gehad en moeten dit nu echt gaan oppikken."

Kranten: Feyenoord over de knie
Het was geen fraaie editie van de Klassieker, maar dat maakte de Amsterdamse vreugde om de zege er niet minder om. De kranten zijn maandagochtend met name complimenteus voor nieuwkomers Erik ten Hag en Nico Tagliafico.
Trouw: Nieuwe glans voor Ajax
In Trouw staat op de voorpagina een foto van nieuwe aanwinst Nico Tagliafico. ‘Nieuwe glans voor Ajax’ staat erbij. Op de sportpagina’s meer mooie woorden voor de linksback. ‘De Eredivisie gaat verrijkt verder.. Een mooi debuut voor trainer Ten Hag én back Tagliafico. De Argentijnse verdediger Tagliafico bracht iets nieuws in Nederland, hij brengt iets van volwassenheid in de voetbalpolder - ja, die conclusie kan na 1 wedstrijd, na 1 zo’n wedstrijd, worden getrokken.’
AD: Perfecte start voor Ten Hag
'Nieuwe Ajax-coach ziet zijn ploeg kinderlijk eenvoudig Feyenoord verslaan, stap 1 op weg naar de titel’, schrijft AD. De krant omschrijft een droomdebuut voor Erik ten Hag. ‘Ten Hag slaagt. Een dag voor de Klassieker geniet hij al van de fakkelzee en het gezang van duizenden supporters tijdens de afsluitende training. (..) De instructies die Ten Hag in de rust geeft, hebben direct effect.’
'Technisch beter, vernuftiger in balbezit, meer snelheid en veel meer bravoure'
De Telegraaf: Huiswerk gedaan
In De Telegraaf veel aandacht voor Donny van de Beek, de maker van de 1-0. Van de Beek was een beetje grieperig, besloot toch te gaan spelen én was belangrijk. ‘Middenvelder Ajax breekt Klassieker open. Zijn goal – bal door de benen van keeper Jones – was een bewussie. ‘Ajax-middenvelder Donny van de Beek heeft tegen Feyenoord al uitgedokterd, dat hij hij in één-tegen-éénsituatie met Brad Jones de bal door de benen van de Feyenoord-doelman zal schieten.’
Metro: Voetbal niet altijd oorlog
In Metro wordt het duel opgeknipt in 4 momenten. Ook de steunbetuiging voor de zieke Willem van Hanegem wordt uitgelicht. ‘Is voetbal altijd oorlog? Nee, natuurlijk niet. Voetbal is ook vaak liefde, zelfs tijdens de Klassieker. Gisteren droegen de spelers van zowel Feyenoord als Ajax bij de opkomst een T-shirt met daarop een foto van Feyenoord-icoon Willem van Hanegem, bij wie prostaatkanker is ontdekt.’
Volkskrant: Potje houthakken
De Volkskrant vond het niveau van de Klassieker tegenvallen. ‘Niet veel meer dan een potje houthakken’,  schrijft de krant. Ajax was wel de terechte winnaar: ‘Logisch, want Ajax heeft gewoon de betere selectie. Technisch beter, vernuftiger in balbezit, meer snelheid en veel meer bravoure. (..) Naast de indrukwekkende Argentijnse debutant Tagiafico waren ook De Ligt en Veltman goed.’

Jubileum voor Suárez bij Barça, basisplaats voor De Jong
Verschillende oud-Ajacieden kwamen dit weekend weer in actie in het buitenland. Zo ook Nigel de Jong, die zich snel heeft aangepast bij FSV Mainz 05. Luis Suárez maakte zijn 100e treffer in de Spaanse competitie.
In de rubriek 'Ajacieden over de grens' volgen we oud-spelers en voormalig trainers van Ajax die buiten de landsgrenzen zijn neergestreken.
Bij Mainz kreeg Nigel de Jong opnieuw een basisplaats, nu tegen VfB Stuttgart. Trainer Sandro Schwarz liet de middenvelder de hele wedstrijd staan, ondanks het feit dat hij een gele kaart kreeg. De oud-Ajacied tekende begin van deze maand een contract tot het einde van dit seizoen en maakte vorige week zijn basisdebuut.
Viktor Fischer behoorde niet tot de selectie. Uiteindelijk wonnen De Jong en zijn ploeggenoten met 3-2. Dit resulteert in een 15e plek in de Bundesliga voor de rood-witten.
Elders in Duitsland, in de Allianz Arena, nam Niklas Moisander het met Werder Bremen op tegen Bayern München. De oud-Ajacied speelde de hele wedstrijd, maar verloor toch met 4-2 van de koploper. Bremen staat nu op een 16e plek.
Basisplaats voor Fosu-Mensah
In de Premier League stond het duel tussen Arsenal en Crystal Palace op het programma. In het Emirates Stadion won de ploeg van Arsène Wenger met maar liefst 4-1. Timothy Fosu-Mensah stond de hele wedstrijd binnen de lijnen, ploeggenoot Jairo Riedewald mocht in de 90e minuut invallen.
Oud-Ajacied Davinson Sánchez had een mindere wedstrijd voor Tottenham Hotspur. Samen met Jan Vertonghen speelde hij 90 minuten tegen Southampton, maar maakte hij een eigen doelpunt. De Spurs scoorden niet meer, maar incasseerden wel 1 tegendoelpunt; eindstand zodoende 1-1. Christian Eriksen en Toby Alderweireld behoorden niet tot de selectie.
Suárez scoort tweemaal
Voor de aanvaller Luis Suárez was het een goed weekend. Bij Real Betis wonnen de Catalanen met 0-5, waarbij de Uruguayaan 2 keer scoorde. De oud-Ajacied heeft inmiddels 100 treffers in La Liga achter zijn naam staan. Verdediger Thomas Vermaelen viel na 43 minuten uit met een hamstringblessure, Jasper Cillessen bekeek de wedstrijd, zoals het gehele seizoen, vanaf de reservebank.

Maximumtarief voor energie tot een bepaald gebruik
Tot een verbruik van 1.200 m3 gas, 2.900 kilowattuur (kWh) elektriciteit en 37 gigajoule (GJ) stadsverwarming gelden in 2023 maximale tarieven. Deze tarieven zijn (inclusief belastingen):
•	€ 0,40 per kWh elektriciteit;
•	€ 1,45 per m3 gas;
•	€ 47,38 per GJ stadswarmte.
De meeste huishoudens krijgen hierdoor korting op hun energierekening. De overheid betaalt deze korting. Huishoudens en andere kleinverbruikers hoeven niets te doen om deze korting te krijgen. 
Maximumtarieven prijsplafond
Wie meer energie verbruikt, betaalt daarvoor het tarief uit het energiecontract. Is het tarief in het contract lager dan het tarief van het prijsplafond? Dan geldt voor het totale verbruik het tarief uit het contract. Niemand is dus duurder uit. Het prijsplafond geldt zowel voor variabele als vaste contracten.
Kleinverbruikers vallen onder het prijsplafond
Het prijsplafond geldt voor kleinverbruikers. Onder kleinverbruikers valt iedereen met een kleine energieaansluiting. Bijvoorbeeld huishoudens, zzp’ers, kleine bedrijven en verenigingen. Het gebouw met de aansluiting moet wel bedoeld zijn om in te wonen of te werken. Bijvoorbeeld een woning, kantoor of café. Het prijsplafond geldt bijvoorbeeld niet voor een garagebox met een aparte aansluiting en eigen energiecontract. 
Verdeling maximaal gebruik voor en na energierekening
Veel huishoudens krijgen hun jaarlijkse energierekening in de loop van het jaar, en niet precies op 1 januari. Het prijsplafond is alleen uitvoerbaar als het wordt gekoppeld aan de jaarlijkse energierekening. Daarom is het maximale verbruik bij het prijsplafond (1.200 m3 gas en 2.900 kWh stroom) verdeeld in 2 delen: 1 deel vóór de jaarlijkse energierekening en 1 deel erna.
Voor stadsverwarming geldt het maximale verbruik (37 GJ) wel in zijn geheel van 1 januari tot en met 31 december. Dit is omdat de afrekening van stadsverwarming per kalenderjaar gaat.
Verdeling voor elk huishouden anders
Wanneer de jaarlijkse energierekening komt, verschilt per huishouden. Daarom verschilt ook het maximale verbruik tegen de tarieven van het prijsplafond vóór en na de energierekening per huishouden. De energieleveranciers geven hun klanten informatie over hoeveel energie zij nog kunnen gebruiken tegen het tarief van het prijsplafond.
Berekening verdeling maximaal verbruik
Om de verdeling te berekenen is vastgesteld hoeveel gas en stroom op iedere dag van het jaar onder het prijsplafond valt. In de winter wordt er meer energie verbruikt dan in de zomer. Daar is rekening mee gehouden. Op 26 januari valt bijvoorbeeld 7,6 m3 gas en 10,4 kWh stroom onder het prijsplafond. En op 5 augustus 0,5 m3 gas en 5,6 kWh stroom.
Het maximale verbruik voor huishoudens tegen de tarieven van het prijsplafond is verdeeld in 2 delen:
•	Een deel vóór de jaarlijkse energierekening: dit is de optelsom van het aantal m3 gas en kWh stroom dat valt onder het prijsplafond  van 1 januari tot de datum van de energierekening.
•	Een deel na de jaarlijkse energierekening: dit is de optelsom van het aantal m3 gas en kWh stroom dat valt onder het prijsplafond vanaf de datum van de jaarlijkse energierekening tot en met 31 december.
Door deze rekenmethode staat voor alle huishoudens vast hoeveel energie zij voor en na hun jaarlijkse energienota mogen afnemen tegen het tarief van het prijsplafond. Het betekent echter niet dat er een maximaal verbruik per dag is. De verdeling per dag wordt alleen door energieleveranciers gebruikt om voor ieder huishouden het maximale verbruik voor en na de jaarlijkse energierekening te kunnen berekenen.  
Maximaal verbruik meenemen naar andere deel jaarnota niet mogelijk
Het is niet mogelijk om een deel van het maximale verbruik mee te nemen van de periode vóór de jaarnota naar de periode na de jaarnota. Andersom kan ook niet: huishoudens kunnen vóór de jaarnota niet meer energie verbruiken tegen het tarief van het prijsplafond. Ook niet als ze in 2023 in totaal minder dan 1.200 m3 gas en 2.900 kWh stroom verbruiken.
De meeste huishoudens lopen door deze rekenmethode geen compensatie mis, omdat ze een stabiel energieverbruik hebben. Een huishouden dat in de periode voor de rekening boven het maximale verbruik komt, heeft meestal ook in de periode na de rekening een hoger verbruik. Andersom geldt hetzelfde. 
Rekenvoorbeeld verdeling maximaal verbruik
Een huishouden krijgt op 13 april de jaarlijkse energierekening. Van 1 januari tot en met 12 april mag dit huishouden 610 m3 gas en 976 kWh stroom gebruiken tegen de maximale tarieven van het prijsplafond. Gebruiken zij meer? Dan betalen ze het tarief uit hun energiecontract. 
Van 13 april tot en met 31 december mag dit huishouden nog 590 m3 gas en 1.924 kWh stroom gebruiken tegen de maximale tarieven van het prijsplafond. Het maakt hierbij niet uit of zij in de periode voor de jaarlijkse energierekening meer of minder energie verbruikt hebben dan het maximale verbruik. Als zij meer verbruikt hebben, betaalden ze daarvoor het tarief uit het energiecontract. Verbruikten ze minder, dan mogen ze het restant niet meenemen naar deze periode. In totaal mogen zij door deze verdeling in 2023 1.200 m3 gas en 2.900 kWh stroom gebruiken tegen het maximale tarief van het prijsplafond.
Compensatie voor huishoudens met blokaansluiting
Huishoudens met een collectieve gas-, warmte- of elektriciteitsaansluiting (blokaansluiting) vallen niet onder het prijsplafond. Voor blokaansluitingen komt er een tegemoetkoming die bestaat uit een vast bedrag per zelfstandige wooneenheid (bijvoorbeeld een appartement) of onzelfstandige wooneenheid (bijvoorbeeld een studentenkamer). Hoeveel dit precies is, is nog niet bekend. Maar het zal vergelijkbaar zijn met de gemiddelde korting voor huishoudens die onder het prijsplafond vallen. Het bedrag zal voor onzelfstandige wooneenheden in principe lager zijn dan voor zelfstandige wooneenheden, omdat het energieverbruik voor een kamer gemiddeld ook lager is dan dat van een hele woning.
€ 380 extra steun voor zelfstandige wooneenheden met blokelektriciteit
Voor zelfstandige wooneenheden wordt de tegemoetkoming € 380 hoger, omdat zij in november en december 2022 geen gebruik konden maken van de € 190 korting op hun energierekening. Ook voor onzelfstandige wooneenheden komt hiervoor nog een tegemoetkoming. Het kabinet overweegt deze tegemoetkoming aan te passen op het gemiddeld lagere verbruik van deze doelgroep. 
Het kabinet verwacht dat de regeling half februari klaar is. Zodra de regeling klaar is, gaat deze met terugwerkende kracht in vanaf 1 januari 2023. Op 18 januari 2023 gaf de overheid een schatting van de hoogte van de compensatie voor huishoudens met blokaansluiting. 
Compensatie voor mkb-bedrijven
Mkb-bedrijven met een kleinverbruikaansluiting vallen onder het prijsplafond. Voor energie-intensieve mkb-bedrijven komt er een speciale compensatieregeling. Meer informatie over deze Tegemoetkoming Energiekosten (TEK) staat op de website van RVO.

Het Nederlandse Urban Search and Rescue Team (USAR) komt maandag terug na een week helpen in Turkije. In die tijd wist het team twaalf mensen levend onder het puin vandaan te halen. NU.nl-verslaggever Nick Augusteijn zocht hen afgelopen week op in het basiskamp aan de rand van de stad Antakya.
Een eerdere versie van dit artikel verscheen op 11 februari op NU.nl. We hebben het artikel aangepast nu het USAR-team is vertrokken uit Turkije.
"Het is allemaal heel dubbel", zegt ploegleider Martin Evers in Antakya in de Turkse provincie Hatay. "Het is nu al onze succesvolste operatie, maar we voeren doorlopend slechtnieuwsgesprekken."
Pas na bijna twee dagen waren de reddingsgroepen weer eens op het basiskamp voor een paar uurtjes slaap, vertellen Evers en zijn collega Erwin Marx. Van een warm bed is geen sprake. De reddingswerkers slapen in tenten op matjes. Als ik donderdagmiddag op het kamp aankom, zijn de teams alweer aan de slag. Op dat moment is ons gezelschap nog niet in het verwoeste stadscentrum van Antakya geweest.
Evers waarschuwt alvast dat het een ramp is op de schaal van de aardbeving in Pakistan van 2005, waarbij ongeveer 70.000 mensen omkwamen, of de beving in Haïti in 2010, toen tot wel 220.000 inwoners het leven lieten.
Op dat moment stond de teller voor USAR in Hatay op elf geredde mensen. "Daarmee is het onze succesvolste operatie, maar we hebben ook al heel veel slechtnieuwsgesprekken met de inwoners moeten voeren." Vrijdag werd bekend dat het team na liefst 106 uur een jongen van acht had gered.
'Iemand van water voorzien, is ook levensreddend'
Dat is het lot van reddingswerkers in dergelijke situaties. Want iemand onder het puin lokaliseren is wat anders dan er daadwerkelijk bij komen.
"In bepaalde gevallen weet je dat het misschien wel twee dagen gaat duren om bij iemand te komen", zegt Evers. "Of dat je eerst een heel gebouw moet veiligstellen, voordat je aan de slag kunt. Dan moet je een enorm lastige afweging maken, want als je ergens anders aan de slag gaat, dan stuit je misschien wel op iemand die goed bereikbaar is."
Er waren ook personen die weliswaar niet direct uit het puin gehaald konden worden, maar die wel bereikbaar waren. "Die konden we voorzien van thee en water. Ook dat is op zo'n moment een levensreddende operatie."
Toch is de vreugde om een redding vaak van korte duur. "Het is een medaille met twee kanten", zegt Evers. "Je oefent en traint voor dergelijke momenten, maar de blijdschap staat in schril contrast met het lijden dat je om je heen ziet."
De reddingswerkers - voor de klus in Turkije 63 personen verdeeld over vier teams - krijgen meer dan eens met pijn en verdriet te maken. Dat de medewerkers bijna allemaal een achtergrond hebben in de hulpverlening, maakt de impact van de verschrikkingen er niet minder op.
"Als we terug in het basiskamp zijn, praten we er met elkaar over", zegt Evers. "Daarnaast is er een debriefing en zijn er een-op-eengesprekken. Voordat iedereen in Nederland naar huis gaat, wisselen we met alle USAR-leden ervaringen uit."
Volg dit onderwerp
Blijf op de hoogte van alle ontwikkelingen in het aardbevingsgebiedBlijf met meldingen op de hoogte
Lijden krijgt een gezicht
Bij de inzet van USAR zijn ruim zestig medewerkers betrokken, maar er kan geput worden uit een personeelsbestand van ongeveer 145 mensen. Dat betekent dat niet iedereen bij dezelfde operatie betrokken is. Toch komen ze na afloop allemaal bij elkaar.
"We vinden het belangrijk om de ervaringen van de reddingsgroepen met iedereen te delen, niet alleen met hetzelfde clubje. Zo behouden we ons teamgevoel", legt Evers uit.
Omdat hij weer aan de slag moet, vraag ik hem nog snel even naar wat hem het meeste is bijgebleven. Het is een familieportret bij een berg puin waar ooit een gebouw stond.
"Het was daar door omwonenden geplaatst als een gedenkteken aan de mensen die daar woonden. Dat gaf het lijden een gezicht. Uiteindelijk zijn wij als reddingsteam ook maar mensen die medemensen helpen. Maar juist die medemensen zijn alles verloren. Dat gaat je voorstellingsvermogen soms te boven."

In de VS is Mars Wrigley beboet vanwege een incident waarbij twee personeelsleden in een vat chocolade zijn gevallen. Het bedrijf moet ruim 14.500 dollar (zo'n 13.500 euro) betalen aan de Amerikaanse autoriteiten.
Het incident gebeurde in juni vorig jaar in een fabriek in het stadje Elizabethtown in de staat Pennsylvania. Twee medewerkers vielen tijdens onderhoudswerk in een vat dat voor de helft was gevuld met chocolade. De twee werden uit hun benarde positie bevrijd door het vat aan de onderkant open te snijden. Beide medewerkers zijn naar een ziekenhuis gebracht.
Volgens de Amerikaanse toezichthouder OSHA waren de twee personeelsleden niet bevoegd om in de tanks te werken. Ook hadden ze niet de juiste training gehad.

Krezip-drummer Bram van den Berg zal komend najaar bij U2 achter het drumstel plaatsnemen. De Nederlandse muzikant staat de Ierse groep bij tijdens een reeks concerten in Las Vegas.
U2 kondigde de shows in de Amerikaanse gokstad aan en maakte daarnaast bekend dat Van den Berg invalt voor drummer Larry Mullen jr. Die liet eerder weten dat hij een operatie moest ondergaan en daardoor tijdelijk uit de running zou zijn. Het is niet duidelijk waaraan hij is geopereerd.
Omdat Van der Berg het druk zal hebben met de optredens van U2 zal hij tijdelijk niet met Krezip optreden. De Tilburgse band schrijft op Instagram de drummer "verschrikkelijk" te gaan missen. Maar de andere bandleden zijn ook trots op hem. "Dat een legendarische band als U2 - bovendien een van Brams favoriete bands - nu op zijn pad is gekomen, is niet te bevatten! En ook weer wel, want wij weten natuurlijk allang hoe goed hij is!"
U2 zegt eraan te moeten wennen zonder Mullen te spelen, maar heet Van den Berg van harte welkom. De groep noemt hem een "grote kracht". Het is niet duidelijk hoe U2 bij de Nederlandse drummer uit is gekomen.

Niels Kerstholt beleefde een zware week door de kritiek van Sjinkie Knegt en Suzanne Schulting op zijn trainingsschema's. Maar de bondscoach van de shorttrackers ziet ook voldoende rijders die wél tevreden zijn over zijn aanpak.
Hij zei het woensdag al, nog voor het rumoer begon. "Het was veel makkelijker geweest als ik analist bij de NOS was gebleven", stelde Kerstholt in een hotel in Zwijndrecht. "Maar ook minder uitdagend. Daarom ben ik in het diepe gesprongen en ben ik bondscoach geworden."
Voor uitdagingen heeft de opvolger van succescoach Jeroen Otter voldoende gestaan in zijn eerste seizoen. De grootste kwam vorige week, toen Knegt in een gesprek met verschillende media uithaalde naar Kerstholt en diens assistent Annie Sarrat.
"Als het seizoen voorbij is, hoop ik dat we snel van het zootje ongeregeld af zijn", zei de ervaren Fries. Vlak daarvoor had Schulting toegegeven dat ze ook nog steeds twijfels heeft over de samenwerking met de nieuwe bondscoach.
Het zorgde voor een officiële waarschuwing voor Knegt van schaatsbond KNSB. Maar vooral voor onrust vlak voor de belangrijke wereldbekerfinale in Dordrecht. "Dit was mijn moeilijkste moment als bondscoach tot nu toe", zegt Kerstholt zondag na afloop van de wedstrijden in de Sportboulevard.
"Er ontplofte een bom en vervolgens praatte iedereen dáárover. We hadden bezig moeten zijn met hoe we de concurrentie gingen verslaan in eigen huis. Maar nu was er veel afleiding."
Shorttrackers presteren goed onder Kerstholt
De Nederlandse ploeg kende in Dordrecht niet zijn succesvolste weekend van de winter, maar pakte wel twee keer goud, één keer zilver en drie keer brons. Het totaal voor de selectie van Kerstholt kwam zo uit op 32 World Cup-medailles: 19 keer goud, 7 keer zilver en 6 keer brons. Alleen topland Zuid-Korea (59 medailles, waarvan 22 goud) deed het dit seizoen beter.
"In de breedte gaan we heel lekker", zegt Kerstholt. "Maar shorttrack is geen kleine sport meer in Nederland. Dat betekent dat niet alles zomaar goed is. Ik weet dat ik iets moet waarmaken. Maar ik sta hier niet voor niks. Veel rijders zijn heel blij met mij als bondscoach. Alleen zijn er ook een paar die eraan moeten wennen."
Jens van 't Wout hoort bij de shorttrackers die zich achter Kerstholt scharen. "Ik ben het niet eens met de kritiek van Sjinkie dat we niet hard genoeg trainen", zegt de 21-jarige Europees kampioen op de 1.500 meter. "Ik vond het wat apart dat hij dit vlak voor de wedstrijden in Dordrecht naar buiten bracht, maar het is wat het is. In een team zal je altijd houden dat de een blijer is met een aanpak dan de ander."
Knegt maakte zaterdag in Dordrecht duidelijk dat hij nog steeds achter zijn kritiek staat, al heeft hij zijn excuses aangeboden voor de stevige manier waarop hij die uitte. De meervoudig wereldkampioen zal binnenkort nog een keer praten met technisch directeur Remy de Wit en manager shorttrack Wilf O'Reilly. Het zal volgens de KNSB dan gaan over Knegts toekomst binnen de nationale selectie.
Kerstholt wacht dat gesprek af voordat hij zelf weer met Knegt gaat zitten. "Maar uiteindelijk vind ik het vooral belangrijk dat het héle team zich lekker voelt en lekker schaatst", zegt de bondscoach. "Eigenlijk gaat dat het hele seizoen prima, alleen hebben we deze week een situatie gehad die niet prettig was voor de ploeg. Gelukkig hebben we nu tot de WK (10-12 maart in Seoel, red.) een paar weken om goed te trainen. Ik hoop dat dat ervoor zorgt dat de rust in het team terugkeert."
Kerstholt: 'Ga niet telkens aan Otter vragen wat ik moet doen'
Niels Kerstholt heeft nog regelmatig contact met zijn voorganger Jeroen Otter, die officieel één dag per week als klankbord is verbonden aan de nationale shorttrackploeg. Suzanne Schulting zei vorige week dat ze graag zou willen dat Kerstholt met Otter zou overleggen over haar ideale voorbereiding op de WK.
"Ik ga Jeroen zeker nog spreken. Ik vraag hem wel vaker om advies als ik ergens over twijfel", zegt Kerstholt. "Maar wat ik níét ga doen, is in de situatie komen dat ik telkens Jeroen moet bellen om te vragen wat ik met Suzanne moet doen. Want dan kan híj beter hier gaan staan als bondscoach."
Sibel Kaya zat 170 uur vast onder het puin van een ingestort appartement in Gaziantep. Bij die stad lag het epicentrum van de eerste en zwaarste beving van precies een week geleden.
Ook op andere plekken worden nog steeds mensen gered. De zestigjarige Erengül Önder werd na 166 uur bevrijd in Adiyaman. Een uur eerder werd in dezelfde stad Naime Sakar gered uit het puin van haar ingestorte woning.
Burgemeester Cengiz Ergün van Adiyaman sprak van een wonder en bedankte de reddingswerkers.
Dodental opgelopen tot ruim 35.000
De reddingen worden steeds zeldzamer. Zonder drinken kunnen mensen niet veel langer dan drie tot vier dagen overleven. De bevingen zijn inmiddels zeven dagen geleden.
Gezondheidsorganisatie WHO meldde zondagavond dat in Turkije en Syrië inmiddels ruim 35.000 dodelijke slachtoffers te betreuren vallen. De Turkse autoriteiten melden dat in Turkije zeker 29.605 mensen bij de bevingen zijn omgekomen.
Volgens de WHO zijn in Syrië veel meer dodelijke slachtoffers dan eerder is gemeld. In het noordwesten, waar rebellen grote stukken grond in handen hebben, zijn zeker 4.500 mensen bij de bevingen om het leven gekomen. In de regio's die in handen zijn van de regering gaat het om ongeveer veertienhonderd doden

De bekende Nederlandse crimineel Henk Rommy moet zich vanaf maandag verantwoorden voor een dubbele moord in mei 1993. Rommy, ook wel de "Zwarte Cobra" genoemd, wordt ervan verdacht opdracht te hebben gegeven voor de liquidatie in Antwerpen. Waarom liet deze zaak zolang op zich wachten?
Begin 2021 zette hij weer voet op Nederlandse bodem. Rommy landde op Schiphol na een straf van zestien jaar uit te hebben gezeten in de Verenigde Staten. In 2006 werd hij schuldig bevonden aan het voornemen om xtc-pillen Amerika binnen te smokkelen.
Kort na zijn landing werd hij aangehouden omdat hij nog een straf van veertien maanden uit moest zitten voor het smokkelen van hasj. Rommy was groot geworden door de handel in softdrugs.
Toen hij in zijn cel zat, kreeg hij te horen dat hij werd vervolgd voor een dubbele moord in Antwerpen. Een liquidatie die deel uitmaakte van het langslepende Passage-proces waarin ook Dino Soerel terechtstond en de naam van Willem Holleeder regelmatig viel.
Vervolging van Rommy al in 2012 aangekondigd
Sabine Tammes, een van de aanklagers in dat proces, liet bij het uitspreken van de strafeisen in 2012 al weten dat Rommy nog "aan de beurt zou komen". De in Suriname geboren Rommy zou de opdrachtgever zijn geweest voor de moord op de Griekse diamantair en drugshandelaar Henie Shamel (55).
Rommy zou een schuld van bijna twee miljoen gulden hebben openstaan bij Shamel en hebben besloten dat het goedkoper was de man om te brengen, dan zijn schuld af te betalen.
Toen Shamel in de nacht van 8 op 9 mei aan kwam rijden in zijn gele Mercedes werd hij onder vuur genomen. Naast hem zat zijn vriendin Anne de Witte (44). Achteraf werd geconcludeerd dat ze op het verkeerde moment op de verkeerde plek was.
Onder anderen kroongetuige Peter la Serpe sprak over de achtergrond van de dubbele moord en de betrokkenheid van huurmoordenaar Jesse R. Volgens La Serpe was het R. die hem vertelde dat Rommy de opdracht had gegeven. Een beschuldiging die door Rommy wordt tegengesproken.
Zwarte Cobra dankt bijnaam aan inbrekerscarrière
Dat er pas nu over de schuld of onschuld van Rommy wordt geoordeeld, heeft alles maken met zijn gevangenisstraf in Amerika. In 2004 werd hij in Spanje aangehouden na een door de Amerikanen opgezette undercoveroperatie.
Rommy zette zijn eerste voetstappen op het criminele pad als inbreker en hield daar zijn bijnaam Zwarte Cobra aan over. Hij was naar eigen zeggen zo lenig dat hij door elk sleutelgat paste en de verwijzing naar een slang was geboren. Na betrokken te zijn geweest bij onder andere kunstroven, richtte hij zich op de hasjhandel.
Op zijn bruiloft in 1993 liet Rommy merken hoe goed het hem ging. Op video is te zien dat René Froger optrad op het door Rommy afgehuurde eiland in de Loosdrechtse plassen. Presentatrice Caroline Tensen praatte het feest aan elkaar. Sommige gasten liepen als grap rond met de letters DEA op hun rug, waarmee ze verwezen naar Amerikaanse anti-narcoticabrigade de Drug Enforcement Administration.
Amerika arresteerde Rommy buiten Nederland om
Het was deze dienst die Rommy tien jaar later arresteerde in Spanje. Een Nederlandse burgerinfiltrant en een Amerikaanse undercoveragent hadden met Rommy gesproken over het smokkelen van een partij xtc-pillen naar Amerika.
Toen Rommy zei dat hij wel iemand wist die daarbij kon helpen, was dat genoeg voor zijn arrestatie. Een beslissing die fel werd aangevochten door zijn advocaat Mark Teurlings, die Rommy nog altijd bijstaat.
Zijn cliënt zou zijn uitgelokt door de Amerikanen en dat is in Nederland verboden. Agenten mogen iemand niet aanzetten tot een misdrijf. Volgens Teurlings de reden dat de Nederlandse overheid buiten de Amerikaanse plannen werd gehouden, om te voorkomen dat de aanhouding onrechtmatig was.
Minister van Justitie Hirsch Ballin gaf later toe dat de Amerikanen om hulp hadden gevraagd, maar dat dit werd afgewezen. Ondanks de afwijzing zetten de Amerikanen hun operatie voort. In 2005 werd hij uitgeleverd aan de Verenigde Staten, in 2008 werd hij definitief tot twintig jaar cel veroordeeld.
Teurlings pogingen om Rommy dan op zijn minst zijn straf in Nederland te laten uitzitten, faalden. Na een strafkorting van vier jaar tijd is Rommy nu weer iets meer dan een jaar terug.
Van de Zwarte Cobra is inmiddels weinig meer over, aldus Teurlings. De 71-jarige Rommy kampt met gezondheidsproblemen en mede om die reden werd hij in juni van vorig jaar tijdelijk vrijgelaten in afwachting van zijn proces.
Maandag start het proces waarin de verdediging naar voren zal brengen dat niet Rommy, maar een andere in 2020 overleden crimineel achter de dubbele moord in Antwerpen zit.

Na ruim zeven jaar vertrekt Marjan van Loon als hoogste baas bij Shell Nederland. Ze wordt opgevolgd door Frans Everts. Dat maakte het bedrijf maandag bekend.
Van Loon vertrekt op 1 april. Ze gaat geen andere functie vervullen bij Shell, maar vertrekt bij het bedrijf, waar ze 34 jaar heeft gewerkt. Ze startte begin 2016 als president-directeur van Shell in Nederland.
In die functie kreeg ze de afgelopen jaren te maken met onder meer de onrust in Groningen over de gaswinning, waar Shell via de NAM bij is betrokken. Ook is in die periode besloten om van Shell een volledig Brits bedrijf te maken.
Verder kwam het bedrijf onder vuur te liggen omdat het niet genoeg zou doen om te verduurzamen. Zo besliste de rechter - in een zaak die Milieudefensie had aangespannen - dat Shell meer moet doen om zijn uitstoot terug te brengen. Shell stelt zelf dat het in Nederland de afgelopen jaren 6,5 miljard euro heeft geïnvesteerd in de energietransitie.
Van Loon wordt dus opgevolgd door Frans Everts. Hij werkt al tientallen jaren voor het bedrijf en is nu nog verantwoordelijk voor de wereldwijde communicatie.

De drankenindustrie geeft volop geld uit aan reclame. Vooral de uitgaven van biermerken zijn de afgelopen jaren rap gestegen. Alleen in Nederland gaat het al om tientallen miljoenen, wereldwijd gaat het om miljarden.
Als je kijkt naar de bedragen die grote drankenfabrikanten jaarlijks in Nederland uitgeven aan reclame, staan de biermerken pal bovenaan. Neem de promotie van het merk Birra Moretti (van Heineken). Daar ging vorig jaar naar schatting zo'n 9,5 miljoen euro naar reclamebestedingen. Voor het merk Heineken trok de brouwer ook ongeveer 9,5 miljoen euro uit.
Biermerken geven het meest uit aan reclame. In de top tien staan op nummer drie, vier en vijf Grolsch, Affligem en Kordaat. De sterkedrank komt daarna. Aan het merk Bailey's gaven de makers zo'n slordige 3,6 miljoen euro uit.
De makers van alcoholhoudende dranken gaven afgelopen jaar alleen al zo'n 98,3 miljoen euro uit aan reclame in tijdschriften, op tv en in de bioscoop. Dat is zo'n 15 procent meer dan het jaar ervoor, aldus Sandy Hogendoorn van mediabureau Mediaplus. "De stijging ten opzichte van 2020 is zelfs 36 procent."
'Het gaat om miljarden'
Het gaat om schattingen en niet om absolute getallen, benadrukt Hogendoorn. "We maken gebruik van de standaardtarieven. Je kunt je voorstellen dat een groot bedrijf als Heineken makkelijker korting kan krijgen dan een kleiner bedrijf." Wereldwijd gaat het om kapitalen, zegt Hogendoorn. "Het gaat om miljarden euro's."
Het totale bedrag in Nederland is veel meer dan 98 miljoen euro, omdat de online bestedingen niet zijn meegenomen in deze schattingen. Deze cijfers zijn niet beschikbaar.
We lopen achter qua regelgeving
Hoewel zelfs een beetje alcohol al kanker kan veroorzaken, is een inperking van reclame niet aan de orde. "Nederland loopt daarmee achter", zegt directeur Wim van Dalen van het Nederlands Instituut voor Alcoholbeleid STAP. "De toenmalige minister van Volksgezondheid Ab Klink heeft bereikt dat er tussen 7.00 en 21.00 uur geen reclame voor alcohol gemaakt mag worden op radio en tv. Dat is eigenlijk te vroeg, 22.00 uur zou beter zijn."
Als enige land in Europa zijn hier de wettelijke richtlijnen voor reclame op tv zodanig omgebogen dat de fabrikanten aan zelfregulering mogen doen, zegt Van Dalen. "Heel raar", vindt hij dat. Vooral omdat alcohol kankerverwekkend is.
Op sociale media kunnen kinderen nog steeds tegen alcohol aanlopen, vertelt Van Dalen. "En veel mensen denken niet zo snel aan de supermarkt. Daar staan de aanbiedingen van bier vaak al bij de ingang. Hou die in het biervak, zou ik zeggen. Of nog beter: verkoop alcohol alleen in slijterijen."
Lastiger voor brouwers om bierdrinkers te bereiken
Op de lange termijn zullen de regels strenger worden, vermoedt Van Dalen. "De wereldgezondheidsorganisatie WHO is voor een totaalverbod op reclame."
"Drankenproducenten kunnen anticiperen op een verbod op alcoholreclame en proberen hun marktaandeel te vergroten", zegt reclame-expert Joris van Amerom. De mogelijkheden om bierdrinkers te bereiken zijn ingeperkt. Zo kunnen producenten niet meer stunten bij de supermarkt. "Het aantal mogelijkheden om op te vallen is kleiner geworden."
Een belangrijke manier voor een bedrijf om zich te onderscheiden is de naam in de gedachten van de consument te houden. Reclame werkt, zo laat de promotie van het merk Birra Moretti zien. In een jaar tijd groeide het van oorsprong Italiaanse biermerk met veel reclamegeld uit tot de succesvolste introductie van 2021.
Biermerken doen veel om bij de bierkoper op de radar te blijven, zegt Van Amerom. "Een grote groep consumenten is niet zo trouw aan een bepaald merk. Als een ander bekend merk net wat goedkoper is, koopt men dat."

Het aantal bedrijven dat op de fles ging, kwam vorige maand uit op 228. Dat zijn er 35 minder dan de maand ervoor. Dat is de eerste daling sinds juli 2022.
De meeste faillissementen waren er vorige maand in de sector handel, blijkt uit cijfers van statistiekbureau CBS. Dat is niet verwonderlijk, want er zijn veel bedrijven actief in die branche. Relatief gezien was het aantal het grootst in de sector vervoer en opslag.
Bij de start van de coronapandemie in het voorjaar van 2020 schoot het aantal faillissementen omhoog, maar na twee maanden daalde het aantal weer. In de zomer van 2021 was er zelfs een laagterecord.
Tot halverwege vorig jaar was het aantal failliete bedrijven opvallend klein. Afgelopen najaar liep het aantal weer op: van 147 in augustus naar 263 in december. Nu is dus weer een kleine daling te zien, een afname van 13 procent.

Facebook-moederbedrijf Meta gaat in maart nog meer medewerkers ontslaan, meldt de Britse zakenkrant Financial Times. De tweede ontslagronde komt boven op de reorganisatie die in november is aangekondigd. Toen schrapte het socialemediabedrijf elfduizend banen.
Het is niet bekend hoeveel arbeidsplaatsen het bedrijf achter Facebook, Instagram en WhatsApp nu wil gaan schrappen. Door de reorganisatie is er veel onzekerheid en onduidelijkheid binnen het bedrijf, schrijft FT op basis van Meta-medewerkers.
Zo zijn sommige afdelingsbegrotingen nog niet goedgekeurd. Dat gebeurt doorgaans voor het einde van het jaar. Ook is nog altijd onduidelijk hoeveel medewerkers bepaalde teams zullen hebben. Daardoor kunnen managers geen plannen maken en gebeurt er weinig bij sommige afdelingen en projecten. Zelfs bij zaken die normaal gesproken hoge prioriteit hebben, zoals advertenties.
Topman Mark Zuckerberg verwachtte vanwege de coronapandemie een blijvende verschuiving naar online winkelen en werken en zette daar op in. Maar na verloop van tijd gingen veel consumenten en bedrijven weer hun oude gedrag vertonen. Dat was voor Meta een aanleiding om in november 13 procent van het personeel te ontslaan.
Tijdens de presentatie van de jaarcijfers liet Zuckerberg weten managementlagen te willen schrappen "om zo sneller beslissingen te kunnen nemen". Ook wil Meta slecht presterende projecten sneller beëindigen.

De bezetting van een boorplatform van Shell door activisten van Greenpeace is zondag beëindigd. Het zestal ging uit eigen beweging weg. De milieuorganisatie hield het platform, dat naar de Noorse havenstad Haugesund werd vervoerd, zo'n twee weken bezet.
Eind januari bezetten vier activisten het boorplatform op het transportschip White Marlin. Dat schip is eigendom van de Nederlandse maritiem dienstverlener Boskalis. Een week later kwamen er nog twee activisten bij, toen het transport door het Kanaal voer. De activisten voeren bijna 4.000 kilometer mee aan boord van het schip.
Greenpeace riep het energieconcern op te "stoppen met boren en beginnen te betalen". De milieuorganisatie vindt dat Shell moet stoppen met de winning van fossiele brandstoffen, omdat dit bijdraagt aan de opwarming van de aarde. Daarnaast moet het energieconcern betalen voor de gevolgen van die opwarming.
Een Britse rechter bepaalde eerder al dat de eerste vier activisten de White Marlin moesten verlaten. Aan die uitspraak gaf Greenpeace geen gehoor.
Shell heeft een schadeclaim van omgerekend 113.000 euro bij de milieuorganisatie ingediend. De activisten plaatsten onder meer zonnepanelen en een windturbine op het drijvende productie- en opslagplatform.
Greenpeace zegt dat de zes activisten niet zijn aangehouden.

De Bonuskaart van Albert Heijn blies deze week 25 kaarsjes uit. Op 9 februari 1998 kwam AH met de klantenkaart en binnen anderhalve week hadden twee miljoen Nederlanders er eentje aan hun sleutelbos hangen. Inmiddels heeft de supermarkt er 36 miljoen van uitgegeven. De kaart was dus vanaf het begin populair, maar kritiek was er ook.
Meteen bij de start waren er al twijfels over de privacy. Dat werd nog erger toen Albert Heijn in 2013 met een persoonlijke Bonuskaart kwam. Daarbij vroeg AH naar persoonlijke gegevens. Privacyorganisaties waren er niet over te spreken.
Veel klanten leken het minder erg te vinden. 'In de bonus' werd al snel een synoniem voor een aanbieding. In het begin waren er elke week zo'n vierhonderd producten in de aanbieding. Inmiddels zijn dat er meer dan duizend. AH tuigde zelfs een service op die verloren sleutelbossen terugstuurde naar de klant.
Doordat zoveel klanten de Bonuskaart gebruiken, heeft AH veel inzicht in het koopgedrag van de klant. Daar kan het bedrijf zijn aanbiedingen op aanpassen. Ook kan het persoonlijke aanbiedingen doen. "Albert Heijn is echt de grondlegger van kaartsystemen zoals dit", zegt retailkenner Michel Kregel tegen NU.nl.
Toch heeft de supermarktketen er volgens hem best mee geworsteld in het begin. "De start van de Bonuskaart was heel opportuun. Ze hebben bij AH lange tijd moeite gehad om te bepalen wat ze met al die aankoopdata konden en hebben de kaart in de loop van de tijd opnieuw moeten uitvinden. Maar inmiddels weten zij beter dan jij wat je de afgelopen weken in je koelkast hebt gehad."
Kregel twijfelt of kaarten zoals deze nog lang blijven bestaan. "Er zijn al supermarkten waar bij binnenkomst een scan van je gezicht wordt gemaakt en waar je zonder af te rekenen weer naar buiten loopt. Met behulp van die gezichtsscan wordt geregistreerd wat je hebt gekocht en wat je eerdere aankopen waren. Daar is dus geen kaart meer voor nodig."

De stroom- en gasprijzen zijn op dit moment het laagst bij contracten met dynamische energieprijzen. Door je huis met een paar eenvoudige ingrepen te verslimmen kun je extra profiteren van deze wisselende tarieven.
"Dynamische energieprijzen zijn lager omdat energieleveranciers minder risico lopen", legt Joyce Donat van de Consumentenbond uit. "Maar het moet wel bij je passen en je moet de kans hebben om je stroomverbruik erop af te stemmen."
Je elektriciteitsverbruik afstemmen op de energieprijzen is vrij eenvoudig. Iedere dag publiceert de website Dynamische energieprijzen om 15.00 uur de prijzen voor de volgende dag. Die site is opgezet door alle aanbieders van contracten met wisselende stroom- en gasprijzen.
Het meeste rendement kun je halen bij apparaten met een hoog stroomverbruik. Dat zijn bijvoorbeeld de wasmachine, droger en vaatwasser. Maar ook een warmtepomp, airco, pomp- en filterinstallatie voor de vijver en een elektrische auto slurpen elektriciteit. Door die apparaten aan te zetten bij lage stroomprijzen kun je geld besparen.
Vaatwassers en wasmachines kun je vaak op de timer zetten. Je kunt ze dan instellen om in te schakelen op een tijdstip met een lage stroomprijs. Daarnaast kun je steeds meer apparaten met een app bedienen. In dat geval is het nog makkelijker om ze op het goedkoopste moment te laten draaien.
Voor apparatuur zonder slimme functies of programmeermogelijkheden kan een slimme stekker uitkomst bieden. Daarmee kun je 'domme' apparaten zoals een vijverpomp met een app of afstandsbediening aan- of uitzetten.
Stroomverbruik kan zelfs geld opleveren
In de zomer is het zelfs mogelijk dat stroomverbruik geld oplevert. Op een dag met veel zon en wind is de elektriciteitsprijs soms negatief. Dat komt doordat het aanbod aan elektriciteit dan groter is dan het verbruik. In dat geval krijg je betaald om bijvoorbeeld je wasmachine aan te zetten of je elektrische auto op te laden.
"Er zit wel een addertje onder het gras", waarschuwt Donat. "Als de energieprijzen weer omhooggaan, ben je ook de eerste die het merkt."
Energieleveranciers willen met de financiële prikkel van dynamische prijzen het elektriciteitsverbruik sturen. Doordat steeds meer stroom wordt opgewekt met windmolens en zonnepanelen, ontstaan grotere pieken en dalen in het energieaanbod.
In de komende jaren is het de bedoeling dat bijvoorbeeld een elektrische auto pas gaat opladen als er veel stroomaanbod is. Dan is de prijs van elektriciteit laag. Het is zelfs mogelijk om elektriciteit uit de accu terug te leveren aan het net als het aanbod laag is. Je krijgt dan een hogere prijs voor de geleverde elektriciteit terug.
Niet iedereen kan van dynamische prijzen profiteren
Of je echt van dynamische prijzen kunt profiteren is afhankelijk van je persoonlijke situatie. Donat: "Iemand die veertig uur per week op kantoor zit, heeft er bijvoorbeeld niets aan om thuis de airco te laten draaien omdat de stroomprijzen lager zijn."
Daarnaast leveren sommige apparaten, zoals een droger, een klein risico op brand op. Het is niet verstandig om die op afstand en zonder toezicht aan te zetten omdat de stroomprijs lager is.

Coach Andy Reid van Kansas City Chiefs heeft zijn sterspeler Patrick Mahomes op een voetstuk geplaatst na het winnen van de Super Bowl. De quarterback vervulde zondagavond een glansrol tegen Philadelphia Eagles: 38-35.
"Patrick is opgegroeid in een kleedkamer en heeft de beste spelers in actie gezien. Hij streeft er nu naar om de beste aller tijden te worden. Dat is hoe hij te werk gaat", zei de 64-jarige Reid op zijn persconferentie in het State Farm Stadium in Glendale.
"En ondertussen blijft Patrick er bescheiden onder. Opscheppen is er niet bij. Hij zou hier ook kunnen staan om al zijn geweldige statistieken op te lepelen, maar dat zal hij nooit doen. Zo zit hij gewoon niet in elkaar. Daardoor waarderen we hem alleen nog maar meer."
In de aanloop naar de Super Bowl was het nog de vraag of de 27-jarige Mahomes wel op de top van zijn kunnen kon spelen. De Amerikaan liep enkele weken geleden een enkelblessure op, maar het leek hem geen moment te hinderen tegen de Eagles.
Dankzij het voorwerk van Mahomes bij de touchdowns van Kadarius Toney en Skyy Moore kwamen de Chiefs na het derde kwart terug van een 27-21-achterstand. Een fieldgoal van Harrison Butker zorgde in de slotfase voor de beslissing.
Mahomes uitgeroepen tot MVP van Super Bowl
Mahomes, die de Chiefs in 2020 ook al naar winst van de Super Bowl leidde, werd niet geheel verrassend uitgeroepen tot MVP (Most Valuable Player) van de wedstrijd. Op basis van het reguliere NFL-seizoen viel hem die eer ook al ten deel.
Reid weet hoe belangrijk Mahomes is voor de Chiefs, waar de sterspeler sinds 2017 onder contract staat. "Een geweldige quarterback maakt iedereen om zich heen beter, ook de coach. Hij heeft echt fantastisch werk verricht."
Overigens kan ook de rol van Reid niet onderbelicht blijven in het succes van Kansas City Chiefs. De 64-jarige coach stapte in 2013 over naar de Chiefs en haalde in tien jaar slechts één keer niet de play-offs met zijn team. Zijn team stond zondag voor de derde keer in de afgelopen vier jaar in de Super Bowl.
De grote vraag is hoelang Reid nog aanblijft als coach van de kersverse NFL-kampioen. In de aanloop naar de Super Bowl waren er speculaties dat hij met pensioen zou gaan, maar de succescoach zei na afloop: "Als ze me willen hebben, kan ik hier nog wel even rond blijven hangen."

Suzanne Schulting won in Dordrecht voor het eerst dit wereldbekerseizoen geen individuele afstand. Het zorgt een maand voor de WK voor onzekerheid, die de beste shorttrackster ter wereld de komende weken samen met de bekritiseerde bondscoach Niels Kerstholt moet proberen weg te nemen.
Na de finale van de 1.000 meter maakt Schulting zondag met beide handen een verontschuldigend gebaar naar de volle tribunes van de Sportboulevard in Dordrecht. "Het is niet goed, want ik heb geen goud", zegt ze een paar seconden later aan de boarding tegen bondscoach Kerstholt.
Schulting schaatste op haar favoriete afstand na een spannende race naar brons, achter wereldtoppers Courtney Sarault en Kim Gilli. Een dag eerder moest ze op de 1.500 meter genoegen nemen met zilver, nadat de Belgische Hanne Desmet haar in de slotronde had verschalkt.
"Veel shorttrackers zullen jaloers zijn op zilver en brons in een wereldbekerweekend", zegt Schulting. "Maar voor mij is het een enorme domper, omdat de verwachtingen zo ontzettend hoog zijn. Die verwachtingen komen van de buitenwereld, maar óók van mezelf. Ik baal ontzettend van een nederlaag. Het zou heel gek zijn als ik superblij word van zilver of brons."
Ook deze winter wint Schulting weer veel vaker dan ze verliest. De 25-jarige Nederlandse won vorige maand bij de EK twee van de drie individuele afstanden. In de wereldbeker was er acht keer goud in twaalf kansen. Dat is haar beste prestatie ooit en leverde haar in het algemene World Cup-klassement een immense voorsprong van bijna 300 punten op nummer twee Sarault op.
"Je kunt moeilijk zeggen dat ik een slecht seizoen heb", zegt Schulting. "Maar je zag dit weekend wel dat ik aan het einde van de 1.000 en 1.500 meter niet de kracht en power had om het af te maken. Daar moet ik wel mijn vraagtekens bij zetten. Want als dat op de WK ook het geval is, wordt het een stuk lastiger om wereldkampioen te worden."
'Deze week was niet goed voor zelfvertrouwen Schulting'
Schulting kreeg in Dordrecht onbedoeld bevestiging van de twijfels die ze eerder deze week uitsprak. De Friezin vertelde woensdag dat ze nog steeds moet wennen aan de aanpak van Kerstholt, die vorig jaar de succesvolle Jeroen Otter opvolgde als bondscoach. "Ik moet me deze winter ook druk maken over of het trainingsschema goed in elkaar zit", zei Schulting bij een persmoment.
De drievoudig olympisch kampioene had haar kritiek eerder al met Kerstholt besproken. Woensdagavond zaten schaatsster en coach nog een keer met elkaar. "Ik heb gelijk aan Niels verteld wat ik met de media besproken had", zegt Schulting. "Het belangrijkste is dat wij volledig op één lijn zitten."
Kerstholt benadrukt zondag in Dordrecht dat er geen enkel probleem tussen hem en Schulting is. Maar de voormalig topshorttracker erkent ook dat de onrust in zijn ploeg - naast Schulting was ook Sjinkie Knegt kritisch op de bondscoach - een negatieve invloed op zijn kopvrouw heeft gehad.
"Gedonder in het team is niet prettig", aldus Kerstholt. "Sommige sporters hebben daar helemaal geen last van, maar Suzanne wil altijd zó graag. Dat geeft een enorme druk en kost haar heel veel energie. We zijn er het hele seizoen al mee bezig hoe ze het beste met die onzekerheid kan omgaan. Daarvoor is het belangrijk dat ze zich lekker voelt en zelfvertrouwen heeft. Maar als iets niet goed is geweest voor haar zelfvertrouwen, dan is het deze week."
Kerstholt en Schulting gaan samen plan maken voor WK
De WK in de Zuid-Koreaanse hoofdstad Seoel is pas over een maand (10-12 maart), waardoor Schulting voldoende tijd heeft om haar vertrouwen weer op te krikken. "De situatie van Suzanne is echt een aandachtspunt voor de komende tijd", zegt Kerstholt. "Ik ga er alles aan doen om de onrust bij haar weg te halen."
De bondscoach gaat komende week met Schulting overleggen over de beste voorbereiding richting de WK. "Dat hadden we al gepland", zegt Kerstholt. "Wat dat betreft verandert er niks, maar er is wel extra onzekerheid bij gekomen. Dat maakt het wat lastiger. Je merkt aan Suzanne dat ze steeds meer wil en dat ze daardoor vastloopt. Het is goed om dat in alle rust met elkaar te bespreken."
Schulting: "We kunnen de komende weken niet iets volledig nieuws gaan doen. Maar ik ga er wel van uit dat we nog genoeg kunnen veranderen om het weer goed te krijgen. Niels en ik gaan een plan maken waardoor ik zo goed mogelijk aan de WK kan beginnen. Een plan waar we beiden achter staan."

Kansas City Chiefs heeft in de nacht van zondag op maandag de 57e editie van de Super Bowl gewonnen. In de finale van het NFL-seizoen in het State Farm Stadium in Glendale waren de Chiefs met 38-35 te sterk voor Philadelphia Eagles.
Na het derde kwart keken de Chiefs nog tegen een 27-21-achterstand aan. Daarna stond Patrick Mahomes op. De quarterback, die werd geplaagd door een enkelblessure, verzorgde het voorwerk bij de touchdowns van Kadarius Toney en Skyy Moore.
De Eagles toonden veerkracht via een touchdown van Jalen Hurts, waarna vlak voor tijd een fieldgoal van Harrison Butker voor de beslissing zorgde.
De halftime show werd verzorgd door Rihanna, die daarmee in de voetsporen van diverse andere grote artiesten trad. De Chiefs hebben de Super Bowl twee keer eerder gewonnen: in 1970 en 2020.
Mahomes werd verkozen tot waardevolste speler (MVP) van de Super Bowl. Deze titel veroverde hij ook al op basis van het reguliere seizoen, nadat de 27-jarige Amerikaan zijn ploeg naar veertien zeges in zeventien duels had geleid. Het was deze eeuw nog niet gebeurd dat een speler de Super Bowl won en beslag legde op beide MVP-prijzen.
De Chiefs hadden tot de komst van Mahomes in 2017 pas twee keer in de Super Bowl gestaan: in 1967 (verlies) en in 1970 (winst). Zondag stond het team uit Kansas City voor derde keer in vier jaar in de finale van het NFL-seizoen.
In 2020 wonnen de Chiefs van San Francisco 49ers (31-20) en een jaar later verloor de ploeg van de Tampa Bay Buccaneers van legende Tom Brady (9-31).
"Het is niet nog niet helemaal tot me doorgedrongen", zei een euforische Mahomes in het State Farm Stadium. "Ik waardeer dit succes nog meer vanwege eerdere teleurstellingen. Mijn teamgenoten verdienen ook veel lof. We dreven elkaar tot het uiterste en daardoor hebben we nu de Super Bowl gewonnen."
Coach Reid architect van het succes
Andy Reid is een sleutelfactor in de recente successen van de Chiefs. De 64-jarige coach is al sinds 1992 actief in de NFL en geldt als een genie op aanvallend gebied. De Amerikaan stapte in 2013 over naar Kansas City en haalde in tien jaar slechts één keer niet de play-offs met zijn team.
De Super Bowl was extra speciaal voor Reid, omdat hij voor zijn periode bij de Chiefs veertien jaar de hoofdcoach van de Eagles was. 'Big Red' presteerde ook goed met het team uit Philadelphia, al bleef hij zonder titel. In 2005 haalden de Eagles wel de Super Bowl, maar daarin bleek New England Patriots net te sterk (21-24).
Het was de eerste Super Bowl waarin twee zwarte quarterbacks (Mahomes en Hurts) elkaar ontmoetten en de eerste waarin twee broers op elkaar stuitten: Jason en Travis Kelce. De 35-jarige Jason is al jaren een van de leiders van de Eagles, terwijl de twee jaar jongere Chiefs-vedette Travis een van de beste spelers op zijn positie (tight end) ooit is.

Memphis Depay is lovend over zijn ploeggenoten na zijn eerste doelpunt voor Atlético Madrid. De Oranje-international kroonde zich zondag tot matchwinner in de met 0-1 gewonnen competitiewedstrijd tegen Celta de Vigo.
"Ik ben heel blij met de drie punten en met mijn eerste goal voor deze club", jubelde Memphis na afloop van de wedstrijd. "En ook nog eens in de laatste minuut. Na die rode kaart probeerden we kansen te blijven creëren en gevaarlijk te worden in de counter."
Dat resulteerde in de 89e minuut in het enige doelpunt van de wedstrijd in Galicië. De 28-jarige aanvaller, die na een uur spelen in het veld kwam, schoot uit de draai binnen. De laatste twintig minuten van de wedstrijd speelde Atlético met tien man door een rode kaart voor Stefan Savic.
Memphis tekende een maand geleden een contract voor 2,5 jaar bij Atlético, dat 3 miljoen euro betaalde aan Barcelona. In zijn eerste weken bij zijn nieuwe werkgever moest de aanvaller genoegen nemen met een reserverol. Inmiddels voelt hij zich behoorlijk thuis in Madrid.
"Ik ben naar deze prachtige club gekomen om doelpunten te maken", vertelde Memphis. "Ik hoop op meer kansen om belangrijk te zijn voor mijn team. Iedereen was heel blij met mijn eerste doelpunt en dat maakt mij ook gelukkig. Mijn teamgenoten zijn geweldig. Ze helpen me enorm en hebben me met open armen verwelkomd. Ik ben hier heel gelukkig."
Atlético-trainer Diego Simeone is ook te spreken over Memphis. "Het was een belangrijke goal. Memphis heeft deze week goed gewerkt", zei de Argentijn. "Hij heeft meer minuten nodig en zal hard werken op de training om die te verdienen. Er is een hoop concurrentie in deze ploeg, maar het is goed om weer moeilijke keuzes te maken."

De Chinese tennisser Wu Yibing heeft zondag in een thriller geschiedenis geschreven door het ATP-toernooi van Dallas te winnen. De nummer 97 van de wereld is daarmee de eerste Chinees die een ATP-titel in het open tijdperk (sinds 1968) verovert.
De 23-jarige Wu moest wel flink knokken voor zijn eerste toernooizege. Hij overleefde in de finale tegen het als vijfde geplaatste Amerikaanse servicekanon John Isner maar liefst vier matchpoints: 6-7 (4), 7-6 (3) en 7-6 (12). De partij op het Amerikaanse hardcourt duurde ruim drie uur.
In de tweede set kreeg Isner bij een 6-5-voorsprong een kans om de wedstrijd te beslissen, maar hij verzuimde die te benutten. In de tiebreak van de laatste set werkte Wu nog drie matchpoints weg, waarna hij op zijn vijfde matchpoint zelf wel toesloeg. Isner sloeg maar liefst 44 aces in de gehele partij, waar Wu 7 aces tegenoverstelde.
Zaterdag werd Wu al de eerste Chinees die een ATP-finale bereikte. Hij was toen te sterk voor de Amerikaan Taylor Fritz. Daarmee versloeg de Chinese revelatie voor het eerst in zijn carrière een speler uit de top tien van de wereldranglijst. Eerder in het toernooi klopte hij ook onder anderen Denis Shapovalov.
Wu stormt top zestig binnen
Wu werd de laatste jaren geplaagd door blessureleed, maar brak vorig jaar alsnog door op de US Open. Hij haalde als qualifier de derde ronde in New York en werd daarin uitgeschakeld door Daniil Medvedev. Op de Australian Open strandde hij begin dit jaar in de eerste ronde.
Dankzij zijn titel klimt Wu naar de 58e plaats op de wereldranglijst. Daarmee wordt hij de hoogst geplaatste Chinees op de ATP-ranglijst ooit. Het record was in handen van Zhang Zhizhen, die momenteel de 91e positie bezet.
Bij de vrouwen is China in het recente verleden succesvoller geweest. Zo veroverde Na Li in haar carrière twee Grand Slam-titels: Roland Garros in 2011 en de Australian Open in 2014. Ze verloor ook twee keer de finale van de Australian Open.
