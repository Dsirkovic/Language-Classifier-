Nel turno precedente i bianconeri, secondi in graduatoria a quota 50, hanno allungato a sette la striscia di risultati utili consecutivi conseguendo a Cagliari la quarta vittoria di fila. La Juve è la squadra che in casa ha conquistato il maggior numero di punti (25), segnato di più (22 gol realizzati come Napoli e Sampdoria) e subito di meno (4 reti al passivo). Buon momento anche per il Genoa reduce dall’affermazione interna sul Sassuolo.
Negli ultimi quattro impegni sostenuti la squadra ligure, quattordicesima a quota 21, ha sempre mosso la classifica (due vittorie in casa e altrettanti pareggi in trasferta) mantenendo sempre inviolata la propria porta (398 minuti complessivi considerando anche i 38 della gara persa al Ferraris contro l’Atalanta).

Gionata Boschetti, 25 anni, dalla periferia milanese di Cinisello Balsamo è arrivato ai primi posti in classifica: rap, elettronica, trap. Ma non vuole essere un esempio: "Sono troppo ignorante, anche in temi tipo la politica, se mi esponessi sarei un pirla"
Bastano due anni per diventare da emarginato della periferia milanese più dura a star, anzi Rockstar. Così, senza false modestie (anzi, senza modestie in assoluto), ha intitolato il suo secondo album Sfera Ebbasta, al secolo Gionata Boschetti, 25enne di Cinisello Balsamo, confine nord della metropoli, alfiere della trap, il rap mescolato all'elettronica. "Perché dovrei dire di essere altro, se mi sento così? Musicalmente in Italia il rock è andato in calando, al suo posto sono arrivati rap e trap. E poi anche come stile di vita: stare fuori di testa, fare le ore piccole, eccedere. Siamo noi rapper le rockstar ora".
In cosa eccedi?
"Tantissime cose. Droghe poco, confesso, né pastiglie, né psicofarmaci, né cocaina. Ho solo una debolezza, il mio Purple Drank, il misto di sciroppo alla codeina e gazzosa che è un po' il simbolo della trap anche in America. L'ho reso celebre anche coi miei video. Nelle canzoni non posso dire che non la uso, ma cerco di evitare di dare l'esempio sbagliato a chi magari vuole berla perché vedono me: per questo non sto mettendo più immagini di Purple Drank nelle foto e nei video".
Senti di dover dare un esempio?
"In un certo senso sento di esserlo: sono un ragazzo partito da un quartiere triste e senza un soldo in tasca. E ho avuto questo successo. Però non voglio dare lezioni a nessuno, sono troppo ignorante, anche in temi tipo la politica, se mi esponessi sarei un pirla. Ma se fai quello che ti dice un rapper, c'è qualcosa che non va".
E neppure tre anni fa eri quello che cantava Ciny, Cinisello Balsamo, zona di spaccio e violenza.
"Pensa che da allora quasi non ci metto più piede, non per cattiveria, ma perché sono sommerso dalle cose da fare. Prendo Uber 3-4 volte al giorno, se penso anche solo al prezzo, che ai tempi sarebbe stato impossibile da sostenere. E i soldi li canto spesso, nel disco c'è anche un brano chiamato Bancomat, perché sono importanti. Ora sono cambiato, perché non dovrei dirlo e cantarlo? Uno dei miei principi di vita e di arte è raccontare la verità, senza falsità. Poi certo, magari col prossimo disco fallisco miseramente e torno a parlare di spaccio, chissà. Ma se anche dovessi tornare a vivere a Cinisello e non avere più niente, avrei fatto una cosa così grossa e bella con questi dischi che mi sentirei sempre ricco".
Temi che la tua stella possa cadere?
"Il sole non cade mai. Magari brillerò di altro, magari aprirò un negozio di tatuaggi: a 18 anni ho fatto un corso e se volessi potrei farlo. Ma onestamente non credo proprio che crollerò".
Pieno di certezze, eppure non ce n'erano né su di te né sulla trap.
"Io mi definivo 'trap king' quando ancora la trap era inesistente in Italia. Anzi, ai tempi mi dicevano che il genere non avrebbe mai funzionato da noi. Da quando sono sulle copertine dei giornali mi avranno chiamato almeno in 700, pentiti. Per questo io non sono come gli altri rapper che passano il tempo a litigare tra di loro, punzecchiarsi, fare battutine via interviste: io sono in sfida solo con me stesso, non critico gli altri, gli altri mi critichino pure. Ma ho fatto un disco bellissimo e ne sono orgoglioso".
Un disco molto internazionale: un sound meno aggressivo, tante collaborazioni illustri.
"Eccome. Su tutti Quavo dei Migos (Cupido), il meglio della trap americana e della trap italiana assieme.E un giovane fantastico come DrefGold (Sciroppo). E ci sarà anche una versione per l'estero con gente come Miami Yacine  e Tinie Tempah. Però il sound è vario, va da canzoni più dolci e luminose, come Rockstar alla cupezza di XNX e Serpente a sonagli. Certe atmosfere della trap non le puoi togliere, come i tatuaggi dalla pelle".
A proposito, tu ne hai anche più della media dei rapper.
"E li ho fatti tutti in 7 anni: il primo a 18 anni e 2 giorni, da minorenne mia madre non me lo permetteva. Il primo in onore di mio padre, morto che ero piccolo. Di quello non mi sono pentito, di almeno il 90% degli altri sì, vorrei cancellarli e farne altri. Ho messo di tutto su di me: le iniziali di mia madre e mia sorella, il titolo del primo disco, una chitarra, un aereo. E un kalashnikov con la penna perché le mie rime ammazzano tutti".
Ad aprile parte il tour.
"Il 7 aprile dal Vox  di Nonantola (Modena), poi un giro d'Italia tra Firenze, Milano, Roma, Bologna, Padova e Napoli. Le prevendite vanno benone e l'allestimento sul palco non lo anticipo, ma sarà epocale".

I genitori italiani faticano a capire la passione dei loro figli per il rap: provano a guardare qualche video e inorridiscono davanti a gesti scimmieschi, espressioni truci, catene d’oro, ragazze mezze spogliate e poco considerate, droga e soldi come uniche forme di felicità. I cinquantenni sono cresciuti ascoltando De André e De Gregori, Guccini e Dalla, musicisti colti, testi raffinati, melodie indimenticabili, un patrimonio culturale che hanno provato a condividere con i figli sedicenni, ma con scarsissimi risultati.
«Questa è roba morta e sepolta, muffa che piace a te e agli amici tuoi vecchi e noiosi, lascia stare papà». E lo stereo della macchina sputa Ivano Fossati e inghiotte Ghali. «Nuba nuba nuba, vedo jnoun/ è la mia bolla che diventa igloo/  è  un occhio nero che diventa blu/ è il dito medio che rimane su/ Woowoo, bella!/ Sono uscito dalla melma/ da una stalla a una stella/ compro una villa alla mamma/ a poi penserò all’Africa/ figlio di una bidella/ con papà in una cella…»: non tutto è chiaro, i rapper hanno una lingua loro, un minestrone di parole mozzate, parole straniere, gergali, storpiate, però questo pezzo è una bomba, pensa per la prima volta il padre, e per la prima volta capisce cosa prova suo figlio.
È il mondo delle periferie, ma non quello raccontato dai sociologi, dagli antropologi, dai registi che si fanno tre giorni a Tor Bella Monaca e poi tornano al Flaminio a scrivere il loro film di denuncia. Nei testi e nelle basi di Ghali, di Sfera Ebbasta, di Tedua vibra l’energia vitale dei margini, senza giustificazioni, scuse, imbellettamenti: è malessere che produce corrente, come quelle centrali che trasformano la plastica o gli escrementi in elettricità. E forse questo non è più il bordo dell’Occidente, ormai per quantità, potenza, concentrazione di paure e speranze, per i soldi che mancano e per quelli che escono abbondanti da traffici vari, questo è diventato il centro della questione, e i rapper sono gli unici in grado di raccontarci cosa sta accadendo nel pentolone bollente. Siamo lontani dal rap politico di vent’anni fa, dagli Assalti Frontali o dai 99 Posse, parole e musica martellante nate attorno ai centri sociali, coscienza critica di uno sfacelo. Nel nuovo rap – o trap, figlio vincente di una tradizione che svanisce – non c’è alcuna protesta politica, nessun grido di battaglia, che invece si ritrovano ancora in Caparezza o Fabri Fibra, old school indignata.
C’è solo biografia, testimonianza diretta, polaroid, attimi catturati tra i palazzoni, immagini di bustine che passano, soldi che permettono di comprare vestiti di marca, moto potenti, per divertirsi e far colpo sulle bonazze del quartiere. Non c’è alcuna condanna, anzi spesso orgoglio per una vita vissuta male ma coraggiosamente, per gli amici della piazzetta, per un successo che è piovuto come la manna, ma che non cambia lo stato delle cose. Genitori, ascoltate bene questi giovani artisti, sono l’espressione diretta dei mutamenti
in corso, sono cantieri aperti, fangosi, profondi, sono la voce di una generazione tagliata fuori, ragazzi che non vanno a studiare a Berlino o a lavorare a Londra, che stanno lì, su quella panchina rotta, e da lì sfidano il mondo.
TORINO - Alla Juventus basta un gol di Douglas Costa per piegare il Genoa e tenere così il passo della capolista Napoli, ora distante nuovamente di un solo punto in classifica. Primo tempo dominato dai bianconeri e chiuso sull'1-0 grazie alla rete del brasiliano. Nella ripresa qualche sofferenza di troppo nel finale, ma gli ospiti non impensieriscono mai la porta bianconera.
SUBITO DOUGLAS COSTA - Max Allegri, privo dell'infortunato Dybala, non rinuncia al 4-3-3 e in attacco schiera Douglas Costa, Mandzukic e Higuain. In mezzo al campo Pjanic, Khedira e Matuidi. Davanti a Szczesny, Chiellini e Benatia con Lichtsteiner e Alex Sandro esterni. Ballardini risponde col 3-5-2 con Pandev e Taarabt davanti, Rosi e Laxalt esterni con Omeonga, Bertolacci e Riigoni a centrocampo. La Juventus prende subito in mano le redini del gioco e attacca alla ricerca del vantaggio: in avvio ci prova Pjanic con un tiro al volo fuori misura di poco. Al 5' piattone destro di Khedira da buona posizione, ma esecuzione da rivedere. Al minuto 8 occasione ancora per Pjanic dalla sua mattonella preferita ma stavolta la punizione a giro trova un super Perin. Poco dopo il quarto d'ora arriva il gol bianconero: Douglas Costa lotta e conquista palla, scambia con Mandzukic e insacca da due passi. Si ferma a 415' l'imbattibilità in campionato di Perin.
CALANO I RITMI - Dopo il vantaggio della Juventus, i ritmi calano. I bianconeri gestiscono l'1-0 mentre il Genoa non riesce mai a venire fuori per impensierire Szczesny che non effettua una parata che sia una. Al 23' Pjanic ci riprova con una mezza girata, ma Perin è attento. L'unico tentativo rossoblù è alla mezz'ora, ma Laxalt spara altissimo. Al 32' ci prova Mandzukic ma il suo tiro è centrale e facile per l'estremo difensore del Grifone.
IL SECONDO GOL NON ARRIVA - A inizio secondo tempo Ballardini rinforza l'attacca inserendo Galabinov al posto di Rigoni. La manovra rossoblù migliora o perlomeno gli ospiti non sono più così passivi come durante i primi 45'. Ma è sempre la Juventus ad attaccare e a cercare il raddoppio. Ci provano Alex Sandro con un sinistro rasoterra e Pjanic con un destro: entrambi sul fondo. Al 19' invece una grande occasione: Lichtsteiner mette una palla forte quasi dal fondo, ma la sfera viene provvidenzialmente respinta da Izzo. Quindi conclude Higuain, ma blocca Perin.
IL GENOA CI PROVA NEL FINALE - Arrivano i cambi e se Ballardini inserisce Lazovic e Lapadula al posto di Taarabt e Pandev, Allegri deve rinunciare a Khedira per un infortunio: entra Sturaro. Quindi Asamoah rileva Alex Sandro e Barzagli sostituisce Lichtsteiner. Il Genoa ci prova soprattutto nel finale, ovvero quando la Juventus ha esaurito o quasi le energie. Al 36' punizione di Lazovic dalla destra, deviazione pericolosa sotto porta di Spolli e Chiellini spazza. Dopo una girata di destro fuori misura di Pjanic, ancora Genoa al 43': punizione con palla in area, sponda di Rossettini e Rosi conclude altissimo. La Juventus non finalizza con Higuain e Matuidi all'ultimo minuto, mentre il Genoa non sfrutta un angolo nel recupero.

ROMA -  Alla fine l'affare andrà in porto. Edin Dzeko sarà un nuovo giocatore del Chelsea. E questo nonostante, nelle ultime ore, la trattativa abbia subìto una battuta d'arresto. Non irreparabile ma comunque di quelle che, a nemmeno 10 giorni dalla chiusura del mercato, posso creare qualche apprensione. Alle perplessità degli inglesi sull'ingaggio del bosniaco ritenuto troppo elevato (e sull'investimento in generale per un giocatore di 31 anni) si sono infatti aggiunti i dubbi dell'attaccante inizialmente poco propenso ad accettare un trasferimento in Premier ma poi convinto, nel tardo pomeriggio di oggi, dalla telefonata di Antonio Conte. Per questo, non dovrebbero esserci ulteriori intoppi, e nelle prossime ore potrebbe arrivare l'ufficialità con l'attaccante che potrebbe salutare i compagni e non prendere parte alla partita con la Samp in programma mercoledì.
GUARDA I GOL DI INTER-ROMA
CIFRE - Nonostante i dubbi dei Blues e dell'attaccante, il filo tra Roma e Chelsea non si è mai spezzato: le due società stanno continuando a dialogare per arrivare ad un accordo che accontenterebbe entrambe e che potrebbe chiudersi già nelle prossime ore. Al momento, le richieste dei giallorossi sono ferme a 50 milioni più 10 di bonus per Emerson e Dzeko, con la possibilità di inserire il prestito di Batshuayi, ma i Blues vorrebbero chiudere il discorso a 50 milioni.
L'AGENTE DI DZEKO A LONDRA - Nelle prossime ore, l'agente
di Dzeko è atteso a Londra per definire i dettagli contrattuali del suo assistito sperando che nel frattempo si sblocchi l'impasse che si è creata sui termini di pagamento e l'entità dei bonus. Per Emerson invece, la trattativa è in dirittura d'arrivo e andrà in porto a prescindere da Dzeko: l'accordo è stato trovato sulla base di 25 milioni di euro più 2,5 all'anno al giocatore.

Gli occhi arrossati per la stanchezza e la tensione. Ma anche per lo sconcerto di aver appreso solo da un paio d’ore che il padre di una sua alunna si è tolto la vita. E non uno qualunque, ma un papà accusato di abusi sessuali sulla studentessa e segnalato alla polizia a dicembre proprio dal dirigente scolastico.
Preside, quel tema ha fatto scoprire tutto.
«Non era un compito casuale. L’insegnante di italiano ha deciso che fosse il caso di proporre una traccia del genere perché nella classe della quattordicenne c’era una situazione di disagio. Ma non è stata proposta solo quella, ce n’erano anche altre disponibili. Insomma, quella di confessare alla madre un episodio mai raccontato prima è stata una scelta della ragazza. Evidentemente aveva qualcosa da dire».
Lei ha subito ritenuto veritiero quel racconto?
«Diciamo che quando l’ho letto, visto quello che c’era scritto, non ho esitato un attimo. Ma prima di andare alla polizia ho voluto rendermi conto di quello che aveva da dire la madre per non mettere nei guai qualcuno che non c’entrava. Lei mi ha raccontato che il marito aveva avuto atteggiamenti simili in passato nei confronti di un’altra ragazza, e allora ho creduto che la storia fosse reale, una questione di sensazioni percepite. E sono andato in commissariato».
E in quel modo ha pensato di salvare la giovane?
«Il mio è stato l’atto dovuto di un dirigente della pubblica amministrazione che ha il dovere e l’obbligo di avvisare le autorità davanti a un reato. Nulla di eccezionale. D’altra parte ormai la scuola è diventata una famiglia surrogata. I ragazzi sono sempre più soli, i genitori non hanno tempo per loro. La scuola è chiamata ad ascoltarli, a prestare assistenza psicologica, adesso perfino a vigilare sulle vaccinazioni. Poi esce una notizia come questa e rovina tutto».
In che senso?
«Ma la notizia degli abusi sessuali sulla studentessa doveva proprio uscire sui giornali? E non c’era un modo per proteggere il padre? Forse il magistrato avrebbe fatto bene ad adottare un provvedimento restrittivo, in carcere o ai domiciliari, in attesa dell’incidente probatorio. Non mi spiego perché l’abbiano lasciato fuori».
Vuol dire che nel suicidio c’è stata una responsabilità dei media?
«Quella che è una notizia generica a livello nazionale ha riscontri pesantissimi a livello locale. E anche i dettagli insignificanti contribuiscono a identificare subito i protagonisti di una storia. A Cassino, ad esempio, di scuole come la nostra ce ne sono solo due. La vittima è stata sovraesposta. In casi analoghi il problema si risolve trasferendosi anche di cinquanta chilometri, ma lei dove può andare? E tutto il paese ne parla».
Lei dov’era quando è stato scoperto il corpo del padre?
«A scuola, in classe. Gliel’abbiamo detto noi. È una brava studentessa con un ottimo profitto. Adesso non sappiamo se e quando tornerà. Nell’ultimo mese eravamo riusciti ad assicurarle normalità, anche perché non è uscita una virgola di questa storia. Ora pensiamo a farla assistere dal nostro servizio di appoggio psicologico».