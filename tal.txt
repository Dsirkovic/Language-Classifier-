Milan, da Kessie a Biglia e Calhanoglu: così Gattuso recupera i "nuovi".
I sette punti della mini-striscia positiva in campionato sono arrivati dai piedi del turco, Bonucci e l'ivoriano: in casa rossonera si vedono i primi frutti del lavoro di Ringhio sui singoli.
"La società mi aveva messo a disposizione qualcosa per il mercato, io ho detto di no". Niente ritocchi, grazie, parola di Rino Gattuso. Che preferisce lavorare su questo Milan perché le qualità ci sono e tocca all'allenatore tirarle fuori. E allora, tagliato il traguardo dei primi 55 giorni da tecnico del Milan, Ringhio qualche risultato comincia già a toccarlo con mano. Ad esempio, i punti portati in dote dai "nuovi" nella mini-striscia positiva in campionato che ha rilanciato i rossoneri in zona Europa: un punto firmato Calhanoglu, gli altri sei da Bonucci e Kessie.
RITROVATO — La sosta gli ha fatto bene, la "cura Gattuso" forse anche meglio. Franck Kessie è tornato ai livelli di inizio stagione, quando trascinava i compagni con fisicità, inserimenti e gol: nella doppietta di Cagliari ha aggiunto il primo centro su azione e nel conto ci sono anche due occasioni create e 8 duelli vinti su 11. Se troverà continuità nelle prestazioni, il Milan guadagnerà parecchio in mezzo al campo.
IN CRESCITA — Il cambio di modulo con il ritorno al 4-3-3, primissima mossa di Ringhio nel Milan post-Montella, ha rimesso ordine in campo: squadra corta e baricentro alto, distanze finalmente equilibrate tra i reparti. Ne hanno beneficiato in molti, tra cui Bonucci, meno esposto agli uno contro uno e affiancato da un Romagnoli finalmente concentrato (dal derby di Coppa in poi, il Milan ha subìto 2 gol in 4 gare). Ma Gattuso ha lavorato anche sulla testa dei giocatori, concedendo sempre più minuti ai "colpi" di mercato in ansia da prestazione, vedi Biglia, Calhanoglu e Kalinic. L'alternanza con Montolivo ha fatto bene all'argentino, alleggerito dalle responsabilità di inizio stagione ed entrato finalmente in condizione, la fiducia concessa al turco sta dando i primi frutti: Calha corre di più, si muove meglio e cerca più spesso la giocata di qualità (cose quasi mai viste sulla sua zolla in autunno). Kalinic non segna ancora ma a Cagliari si sono riviste le altre doti del croato, quelle che fanno la fortuna di chi gli gira accanto in attacco: resta da vincere l'ostilità di San Siro e la sfida con la Lazio di domenica prossima può essere il punto di svolta.
DA RILANCIARE — I conti non tornano ancora a sinistra, dove il Ricardo Rodriguez degli ultimi tempi mostra clamorosi passi indietro rispetto alla prima parte della stagione. La mossa di Gattuso, probabile, sarà la stessa utilizzata con gli altri volti nuovi: fiducia anche allo svizzero (che deve scontare la squalifica dopo il rosso di ieri e con la Lazio non ci sarà), anche perché da quella parte non ci sono grandi alternative. Più complicato rilanciare André Silva, che con Ringhio vive situazioni simili a quelle della gestione montelliana: parole al miele nelle conferenze stampa della vigilia, panchine o spezzoni di gara quando si fa sul serio. "Devo avere il coraggio di buttarlo nella mischia al momento giusto", ripete Gattuso. Con Biglia, Calha e compagnia, i tempi si sono rivelati quelli giusti: se Ringhio azzeccasse anche quelli col portoghese...

Lazio, è un attacco da record. Solo Manchester City, Psg e Barcellona segnano di più.
I biancocelesti, con 53 reti stagionali, vantano il miglior attacco della A e in Europa staccano top club come Real, Manchester United, Bayern. Ma i primati non finiscono qui.
La Lazio e il gol sono ormai un binomio inscindibile. Lo dicono i numeri. E non solo per via di Ciro Immobile che con 20 gol comanda la classifica dei cannonieri. In campo c'è molto di più. Perché l'attacco della squadra di Inzaghi è davvero stellare: il migliore della Serie A e il quarto d'Europa. Ecco allora che la "manita" con cui ha asfaltato il Chievo (la quarta in questo campionato) non stupisce più.
CHE NUMERI! — Facciamo parlare le statistiche, allora. La Lazio, ancora con una partita in meno, ha segnato 17 reti nelle ultime 5 gare (a secco solo contro l'Inter), 53 gol in totale: 4 in più della Juve, 8 del Napoli, 13 della Roma e ben 18 dell'Inter. Ma c'è di più. Perché i numeri raccontano anche che ad andare in gol non sono solo gli attaccanti Immobile e Luis Alberto (7 gol): a segnare almeno una rete in stagione sono stati infatti ben 14 giocatori biancocelesti e 10 gol del totale sono da annoverare ai difensori (record). Altri numeri raccontano che la squadra biancoceleste vanta anche un'alta percentuale di tiri in porta (5.8, terza dopo Napoli e Juve) e di dribbling realizzati: 11.9 (solo i bianconeri fanno meglio).
SOLO IL CITY E PSG FANNO MEGLIO — E se allarghiamo l'orizzonte piovono altre conferme. Perché la Lazio è la quarta squadra più prolifica d'Europa (considerando i campionati maggiori), dietro al Manchester City di Pep Guardiola che, con 3 partite in più, ha rastrellato 70 gol, il Psg (67 in 21 gare) e il Barcellona (59). Ma i biancocelesti stanno facendo meglio di corazzate come Real Madrid (39), Bayern Monaco (44), Manchester United, Liverpool altri top club.
E LOTITO RIDE — Ora, a prescindere che la Lazio centri un posto in Champions, conquisti la Coppa Italia o perché no, l'Europa League, già oggi c'è un sicuro vincitore: il presidente Lotito che, grazie anche alla indubbia bravura del d.s. Tare e una gestione societaria oculata, può davvero sorridere. Basta passare in rassegna le più che probabili plusvalenze che il patron biancoceleste potrebbe mettere a bilancio qualora volesse vendere alcuni dei suoi gioielli valorizzati dal lavoro di Inzaghi. Qualche esempio? Il gigante Milinkovic-Savic, 7 gol in stagione, pagato 7 milioni di euro, ora vale dai 100 milioni in su. Luis Alberto, strappato all'Espanyol per 5 milioni, ne vale 30, Marusic costato 5 milioni è uno degli esterni più richiesti e il portiere Strakosha pescato da Tare in Albania, dalla squadra Primavera ha scalato gerarchie tanto da diventare uno dei numeri 1 più solidi della A. Insomma, segnare a raffica fa bene a tutti. Pure al bilancio.

Inter, Rafinha ufficiale: "Voglio aiutare la squadra ad andare in Champions".
Il brasiliano arriva dal Barcellona in prestito fino a giugno, con riscatto fissato a 35 milioni più 3 di bonus. "E' una tappa importante della mia vita, da qui sono passati tanti campioni. Voglio giocare più partite possibile".
Rafinha è ufficialmente un giocatore dell'Inter. Il centrocampista brasiliano arriva dal Barcellona e ha firmato un contratto che lo legherà alla società nerazzurra fino al 30 giugno. La formula è del prestito con un'opzione per l'acquisto del cartellino del giocatore per 35 milioni più 3 milioni di euro di bonus. Rafinha sarà subito a disposizione di Spalletti dopo il lungo infortunio che lo ha tenuto lontano dal campo da aprile fino al 17 gennaio quando ha giocato poco più di dieci minuti nel derby di andata di Coppa del Re perso per 1-0 dal Barcellona contro l'Espanyol.
FELICE DI ESSERE QUI — "Sono davvero molto felice, è una grande soddisfazione arrivare qui - ha detto a Inter TV -. È una tappa importante della mia vita e ho tanta voglia di affrontare questa nuova fase della mia carriera. All'Inter sono passati tanti giocatori importanti, che hanno fatto la storia. Voglio fare del mio meglio e dare tutto per arrivare il più in alto possibile e vincere titoli con questi colori. Cerco sempre di ottenere il massimo, voglio vincere più partite possibili e aiutare la squadra a raggiungere il nostro obiettivo, la Champions League". Il centrocampista brasiliano parla quindi dei nuovi compagni di squadra: "È sempre bello avere nel gruppo chi parla la tua lingua, conosco anche Mauro Icardi, ho giocato con lui. Mi ha dato subito una mano facendomi visitare il Centro Sportivo di Appiano Gentile". E sul ruolo in campo: "Posso ricoprire molti ruoli, sia a destra che a sinistra. Maglia? Ho scelto la numero 8".
SABATINI ED EDER — In serata ha parlato anche il coordinatore dell'area tecnica di Suning Sports Group Walter Sabatini. Intercettato da Sportitalia ha dato il benvenuto al brasiliano: "Siamo molto contenti per l’arrivo di Rafinha, sia noi che l’allenatore". E ha concesso una battuta anche su Eder: "Il Crystal Palace è a Milano per prendere Eder? Io non conosco loro intermediari".

Lippi: Napoli in pole per scudetto. Nazionale? Si rosica, ma si riparte. In Figc servono persone di calcio.
L’ex ct campione del Mondo vede gli azzurri di Sarri favoriti per lo scudetto: “Roma e Inter si sono un po’ perse, ma sarà duello con la Juve fino alla fine”. Sul mercato giallorosso non fa drammi: “Dzeko? Punterei su Schick e Defrel". Per il futuro della Federcalcio, un consiglio: “Ci deve essere qualcuno che conosce il calcio e che lo ha fatto”
CALCIOMERCATO, TUTTE LE TRATTATIVE IN TEMPO REALE
Risultati e classifica Serie A: gol e highlights della ventunesima giornata Esclusiva Sky, Marcello Lippi smentisce Tavecchio: "Ha la memoria corta, Ventura non l'ho scelto io"
Il “cinese” Marcello Lippi guarda con interesse al campionato italiano e punta sul Napoli per il jackpot finale: ”Autorevolissimo candidato per scudetto”. Parlando a Radio anch'io lo sport, parla di campo, ma anche di mercato. Passaggio d’obbligo sul futuro della Nazionale.
Il Napoli può farcela
"E' un campionato interessante: quest'anno sembra esserci una contendente molto qualificata e convinta come il Napoli, mentre le altre due - Roma e Inter - si sono un po' perse per strada. Anche se non è da escludere un loro ritorno, come anche quello della Lazio – spiega Lippi a Radio anch'io lo sport – ma se così non fosse, vedremo un bel Napoli-Juve fino alla fine. Potrebbe essere l'anno giusto per il Napoli? Certo. Prima di tutto, perchè è primo in classifica e poi perchè ci crede; anche se avrà un po' di problemi con l'Europa League o con la rosa non troppo ampia. Però ha un ruolino di marcia straordinario in trasferta, quindi la candidatura del Napoli è autorevolissima".
Dzeko? Si può puntare su Schick e Defrel
"A Roma, Di Francesco è appena arrivato e, sia pure in mezzo a tanto scetticismo, ha organizzato la squadra, coinvolgendo i giocatori dal punto di vista tecnico-tattico. Non era facile, ma c'è riuscito perchè si vede che credono in quello che fanno. Vediamo adesso cosa uscirà dal mercato. Se mi vendessero Dzeko non so se mi arrabbierei. Potrebbe essere anche una cosa bella puntare tutto su Schick e Defrel". Spiega Marcello Lippi. "Attenzione all'Inter, perchè può rientrare nella corsa-scudetto dopo il mercato. La Lazio? La società ha avuto un ruolo importante e Simone Inzaghi ha fatto il resto: lui è bravo in tutto”.
La Federcalcio a persone che conoscono questo sport
"La sconfitta è fresca e si rosica, ma ora si riparte. Ma si deve fare prima di tutto una Federazione con persone che conoscono il calcio". E' l'opinione dell'ex ct azzurro Marcello Lippi sul futuro della Federcalcio che sceglierà i suoi vertici il prossimo 29 gennaio. Sulla vicenda del suo mancato coinvolgimento nel progetto di rilancio del nostro calcio, il ct campione del mondo a Germania 2006, spiega: "Non so quanta volontà avesse la Federazione di investire su di me. Col presidente del Coni c'era l'accordo per una mia supervisione dal punto di vista tecnico, ed erano tutti d'accordo, poi alla fine prima di presentare ct e dt è venuta fuori una nuova regola sullo statuto in cui c'era scritto che un procuratore non poteva esercitare se aveva un parente in Federazione o in un club, e allora non ho potuto farlo. Mi è sembrato strano che io ho firmato un pre-contratto e chi ha firmato un anno prima lo statuto non se lo sia ricordato, ma succede".

Pirlo: "Il calcio italiano va rifondato. Necessario ripartire da zero".
L'ex centrocampista azzurro, testimonial per il Fifa World Cup Trophy Tour, analizza la difficile situazione del nostro movimento: "Il calcio italiano ha bisogno di una rifondazione, non sarà facile ma è necessario ripartire da zero. Russia 2018? Germania e Brasile favorite"
CALCIOMERCATO – TUTTE LE TRATTATIVE LIVE
La Fifa annuncia: "Ci sarà il Var ai Mondiali di Russia 2018"
Quella Coppa l'ha alzata al cielo nella notte di Berlino nell'estate del 2006, oggi invece Andrea Pirlo – scelto come testimonial per il Fifa World Cup Trophy Tour, uno spettacolare giro del Mondo che vedrà la Coppa fare 'visita' a più di 50 Paesi – si ritrova a commentare una delle pagine più buie del movimento calcistico azzurro. "Il calcio italiano ha bisogno di rifondarsi, di cambiare: dalle regole al tipo di gioco, ci vorrà tempo. Però adesso c'è bisogno di partire da zero e dopo la mancata qualificazione al prossimo Mondiale deve esserci una svolta per poi ripartire e per diventare ancora più forti", le parole rilasciate da Andrea Pirlo. Che poi fa il suo pronostico su Russia 2018: "Ci sono tante squadre che possono vincere il Mondiale, anche se penso che sarà una competizione molto equilibrata. Però Germania e Brasile penso siano le più accreditate per la vittoria finale", ha proseguito Pirlo.
"Champions? La Juventus può arrivare in fondo. Il mio futuro? Deciderò con calma"
Dalla Nazionale ai club, Pirlo parla così delle possibilità di trionfo europeo per Juventus e Roma: "La Juventus è sicuramente forte, lo ha dimostrato in questi ultimi anni conquistando due finali nelle ultime tre edizioni e anche quest’anno ha una squadra forte e ha tante possibilità di arrivare in fondo anche in questa Champions League. La Roma invece è stata più sorprendente – ha proseguito Pirlo –, ha vinto il suo girone quando in molti la davano per spacciata e adesso è giusto che se la giochi fino in fondo". Chiusura finale dedicata al suo futuro: "Adesso ho appena finito, ho bisogno solo di un po' di tempo per rifondare e capire cosa fare da grande. Ho ancora tanto tempo davanti e pian piano deciderò il da farsi", ha concluso Andrea Pirlo.

Nonostante il delicato momento e le riflessioni post sconfitta con il Crotone, la società gialloblù ha deciso di confermare Pecchia in panchina. Squadra che prosegue nel ritiro in vista del prossimo impegno di campionato con la Fiorentina
CALCIOMERCATO, TUTTE LE TRATTATIVE LIVE
Serie A, Hellas contestato e in ritiro
Una situazione di classifica delicata aggravata dall'ultima pesante sconfitta contro il Crotone: uno 0-3 al Bentegodi che ha allontanato ancora di più la squadra dall'obiettivo salvezza, mettendo in discussione anche il futuro di Fabio Pecchia sulla panchina gialloblù. Sono state infatti ore di riflessioni importanti quelle che hanno seguito il ko in campionato per i vertici dell'Hellas Verona: alla fine, però, la società ha deciso di proseguire con l'attuale allenatore, confermandolo in panchina e sperando in una immediata svolta di risultati. Nessun ribaltone dunque dopo il lungo colloquio avvenuto in giornata tra il presidente Setti e la dirigenza: Pecchia confermato, con l'allenatore che continuerà a guidare la squadra - attualmente in ritiro per preparare la trasferta di Firenze in programma nel prossimo turno di campionato - dopo la sconfitta contro il Crotone.
Tutti in ritiro per preparare la trasferta di Firenze
La prima decisione immediata da parte della società dopo la sconfitta con il Crotone è stata quella di mandare la squadra in ritiro per provare a preparare al meglio il prossimo impegno di campionato. Il lungo colloquio avvenuto tra il presidente Setti e i vertici dirigenziali ha portato alla conferma di Fabio Pecchia in panchina. A lui dunque il compito di provare a risollevare la squadra, attualmente penultima in classifica e demoralizzata dopo le quattro sconfitte di seguito in campionato.
Squadra contestata
Quattro sconfitte consecutive, per ultima quella contro Crotone in uno scontro diretto salvezza, con una classifica preoccupante: Hellas Verona penultimo a quota 13 punti, tre in meno rispetto alla Spal penultima, cinque rispetto al Crotone attualmente salvo. Un momento delicato, che ha portato anche alla contestazione da parte dei tifosi: durante la gara con il Crotone, infatti, una trentina di sostenitori hanno ha fatto irruzione nella tribuna vip, ma il pronto intervento degli addetti alla sicurezza ha impedito che la tensione prendesse il sopravvento. Protesta che è poi proseguita anche dopo la gara, con 300 tifosi circa che hanno manifestato tutto il loro disappunto: nessuno scontro, ma cori di protesta contro giocatori, allenatore e società.

Il presidente iraniano Ebrahim Raisi sarà in visita in Cina da martedì a giovedì prossimi (14-16 febbraio), su invito del presidente Xi Jinping. Lo scrive Bbc Persian. Un viaggio, quello di Raisi a Pechino, che mira a rinsaldare il già forte legame tra Iran e Cina: i due Paesi hanno infatti intensi rapporti economici, soprattutto nei settori dell'energia, dei trasporti, dell'agricoltura, del commercio e degli investimenti. Teheran e Pechino hanno firmato nel 2021 un “patto di cooperazione strategica” di 25 anni a livello “politico ed economico”. La Cina è inoltre il principale partner commerciale dell'Iran, come ricorda l'agenzia Irna: l'export verso Pechino si è attestato a 12,6 miliardi di dollari, mentre le importazioni di beni dalla Cina sono pari a 12,7 miliardi di dollari.
L’annuncio della visita di Raisi, fatto dal Ministero degli Esteri cinese, arriva a poche ore dalla notizia, circolata ieri, secondo cui il presidente bielorusso Alexander Lukashenko avrebbe desiderio di “visitare presto Teheran”. C’è movimento, insomma, nella capitale iraniana, il giorno dopo le solenni celebrazioni del 44esimo anniversario della Rivoluzione khomeinista, che nel 1979 portò al potere gli ayatollah. Era infatti l’11 febbraio di 44 anni fa quando lo scià Reza Pahlavi fu rovesciato dal fronte ribelle dei religiosi, riuniti intorno alla figura della Guida suprema Ruhollah Khomeyni.
Decine di migliaia di persone ieri sono scese in piazza, a Teheran e in altre città del Paese, per celebrare l’anniversario della Rivoluzione, dopo mesi di proteste antigovernative, soffocate dalla brutale repressione del regime. Negli ultimi due anni, la fine del regno dello scià era stato commemorato principalmente con cortei di veicoli e motociclette, a causa delle restrizioni dovute al Covid. Ma quest'anno, molti hanno viaggiato a piedi, nonostante le temperature rigide, per raggiungere la celebre piazza Azadi (Libertà) della capitale. La folla ha scandito slogan come “Abbasso gli Stati Uniti”, “Abbasso Israele”, “Abbasso il Regno Unito” e “Abbasso il traditore Al Saud”. Missili balistici Sejjil e i droni Shahed 136 erano in mostra intorno alla piazza dove il presidente Raisi ha parlato alla nazione.
Un discorso incentrato sui soliti leitmotiv della propaganda antioccidentale, che bolla la protesta delle donne e dei dissidenti (incarcerati in massa) come “complotti dei nemici”: “Chi si lascia ingannare da loro [i nemici, ndr] e continua a scrivere o parlare contro il sistema è sulla loro stessa lunghezza d'onda” ha quindi avvertito Raisi. “Il nemico sta commettendo un grosso errore, poiché la sicurezza della regione e del Golfo Persico sarà risolta solo quando gli Stati Uniti e gli estranei porranno fine alla loro presenza” nell'area, ha aggiunto il presidente iraniano.
Ma un altro discorso del presidente, stavolta in tv, è stato sabotato da alcuni hacker dissidenti, che sono riusciti a interrompere per un minuto il suo intervento a un raduno di commemorazione della Rivoluzione islamica. Gli hacker di Edalat Ali (Giustizia), che avevano già violato la TV iraniana e i sistemi informatici di alcune organizzazioni statali, inclusa la prigione di Evin, divulgando una serie di documenti, hanno fatto apparire il loro logo sullo schermo televisivo, cantando “morte alla Repubblica islamica”.
Le proteste anti-sistema degli iraniani all'interno e all'esterno del Paese sono iniziate il 16 settembre, dopo la morte di Mahsa Amini in custodia per “hijab improprio”. Gli attivisti per i diritti umani affermano che in Iran sono stati uccisi almeno 528 manifestanti, tra cui 71 bambini, e che circa 19.763 dimostranti sono stati arrestati.

I dati relativi a oltre il 50% (1.022) dei 1.882 comuni al voto per le regionali di Lombardia e Lazio testimonino un'affluenza alle ore 19 del 26,24% (era stata del 58,17% alle precedenti omologhe).
Lo rende noto il sito del Viminale.
In Lombardia (829 comuni su 1.504) l'affluenza è del 26,93% (nel 2018 alla stessa ora e con lo stesso numero di comuni aveva votato il 60,14%). Nel Lazio (193 comuni su 378) è del 24,19% (52,47%). Nel 2018 si votò in una sola giornata, mentre quest'anno i seggi saranno aperti anche lunedì', dalle 7 alle 15, mentre questa sera chiuderanno alle 23.

"E' un'elezione importante, quindi spero che l'affluenza sia adeguata a una scelta come quella che si deve fare per Regioni così strategiche per una nazione. Quindi andate a votare". L'ha detto la premier Giorgia Meloni uscendo dal seggio a Roma dove è andata a votare per la presidenza della Regione Lazio.
LA GUIDA
Oltre dodici milioni di cittadini sono chiamati alle urne, oggi e lunedì, per scegliere governatori e consigli di due delle più importanti regioni italiane: Lazio e Lombardia. I seggi per rinnovare le due amministrazioni si sono aperti oggi alle ore 7 e si potrà votare fino alle 23. Domani, invece, dalle 7 alle 15. L'ultima tornata elettorale per Lazio e Lombardia risale al 4 marzo del 2018.
Per questo turno elettorale le sezioni sono 9.254 per la Lombardia in un totale di 1.504 comuni e 5.306 sezioni per il Lazio suddivise in 378 comuni. 
Nel Lazio si sfideranno Alessio D'Amato (centrosinistra e Terzo Polo), Francesco Rocca (centrodestra), Donatella Bianchi (M5s e altre liste di sinistra), Rosa Rinaldi (Unione popolare) e Sonia Pecorilli (Partito Comunista Italiano). Il consiglio regionale del Lazio è composto da 50 consiglieri più il presidente della Regione.
In Lombardia corrono per la carica di governatore l'uscente Attilio Fontana (centrodestra), Pierfrancesco Majorino (centrosinistra e M5s), Letizia Moratti (Terzo Polo) e Mara Ghidorzi (Unione Popolare). Il consiglio regionale è composto da 80 consiglieri compreso il presidente della Regione.
 
La scheda elettorale è di colore verde. L'elettore ha tre opzioni: votare per il candidato presidente (e la scelta non si estende alle liste collegate), votare per candidato presidente e una lista (nel caso si selezioni solo sulla lista la preferenza di estende anche al candidato) o optare per il voto disgiunto, cioè scegliere una lista e un candidato governatore non collegato.
È possibile esprimere una o due preferenze per i candidati al consiglio regionale: basta scrivere il cognome del candidato, o nome e cognome, accanto al simbolo della lista a cui appartiene. Nel caso si esprimano due preferenze, devono riguardare due candidati di sesso diverso pe rispettare la cosiddetta parità di genere. Se si scelgono due uomini o due donne la seconda scelta sarà annullata. Lo spoglio inizierà lunedì subito dopo la chiusura dei seggi.

"Io parlare con Zelensky? Se fossi stato il presidente del Consiglio, non ci sarei mai andato perché stiamo assistendo alla devastazione del suo paese e alla strage dei suoi soldati e dei suoi civili. Bastava che cessasse di attaccare le due repubbliche autonome del Donbass e questo non sarebbe accaduto, quindi giudico, molto, molto negativamente il comportamento di questo signore". Lo ha detto Silvio Berlusconi dopo aver votato per le regionali lombarde a Milano.
"Per arrivare alla pace penserei che il signor presidente americano dovrebbe prendersi Zelensky e dirgli 'è a tua disposizione dopo la fine della guerra un piano Marshall per ricostruire l'Ucraina. Un piano Marshall 6-7-8-9mila miliardi di dollari, a una condizione, che tu domani ordini il cessate il fuoco, anche perché noi da domani non vi daremo più dollari e non ti daremo più armi'. Soltanto una cosa del genere potrebbe convincere questo signore ad arrivare ad un cessate il fuoco". Così il presidente di Forza Italia.
La reazione del Pd non si fa attendere. "Giorgia Meloni è d'accordo con le parole inquietanti pronunciate da Berlusconi sulla guerra in Ucraina? - chiede la presidente dei senatori del Pd Simona Malpezzi - Oggi di fatto si è schierato ufficialmente con la Russia di Putin. Con questi alleati di governo la premier non si lamenti di come viene trattata in Ue". Per il senatore dem Enrico Borghi "le dichiarazioni pro-Putin e anti-Zelensky di Berlusconi sono motivo di clamorosa contraddizione dentro la maggioranza su un tema fondamentale come l'aiuto all'Ucraina. Sono posizioni che isolano l'Italia e indeboliscono il fronte occidentale". Secondo il leader dei Verdi Angelo Bonelli, "le dichiarazioni di Berlusconi su Zelensky sono anche il pensiero di Salvini e ora è ancor più chiara la ragione per cui la presidente Meloni è isolata in Europa perché con gli alleati che ha nessuno si fida di parlare con chi ha un canale diretto con Putin".
I precedenti
Berlusconi non è nuovo a dichiarazioni pro Putin, e a successive marce indietro. Proprio in occasione di un altro appuntamento elettorale, quello delle scorse Politiche del 25 settembre, il leader FI si era lasciato scappare delle parole quantomeno ambigue.
"Putin doveva solo sostituire con un governo di persone perbene il governo di Zelensky", la sintesi di un suo intervento a Porta a Porta, che in un'escalation di polemiche è arrivata sino al presidente ucraino che a Repubblica incredulo dichiarò: "Davvero Berlusconi si fida di un assassino come Putin?". Il Cavaliere provò a cavarsela sostenendo di aver fatto solo il cronista e di aver riportato il pensiero di altri.
Poi circa un mese dopo, in un'assemblea con i deputati forzisti alla vigilia delle consultazioni al Quirinale per la formazione del nuovo esecutivo, Berlusconi tornò ad attaccare Kiev e giurò di aver riallacciato con il suo amico Putin: "La guerra è colpa della resistenza ucraina", venne riportato da un audio laPresse. Durissima fu la reazione di Giorgia Meloni. "Chi non condivide l'atlantismo è fuori dal governo", intimò l'allora premier in pectore.

Dopo un giorno di coma, è morto a Roma Danilo Salvatore Lucente Pipitone, il caporale maggiore dell’Esercito aggredito intorno alle 2 di notte dell’11 febbraio nella zona di Centocelle, nella Capitale. Il 44enne era stato ricoverato in gravissime condizioni al Policlinico Umberto I, dopo essere stato massacrato a calci e a pugni in seguito a una lite per strada. Quando le forze dell’ordine sono arrivate sul luogo dell’aggressione, in via dei Sesami, a poca distanza da via Palmiro Togliatti, il ferito era privo di conoscenza. Sul corpo un profondo taglio al sopracciglio e i segni di un duro colpo dietro la nuca. Il 118 lo ha trasportato all’ospedale Vannini ma alla luce delle condizioni si è reso necessario il trasferimento all’Umberto I.
La polizia è al lavoro per chiarire la dinamica dell’omicidio, ma per il momento non è chiaro cosa abbia scatenato la brutale aggressione. Gli inquirenti analizzeranno le immagini riprese dalle telecamere di sicurezza presenti nella zona. Alcuni testimoni – si legge su Il Messaggero – hanno dichiarato di aver visto un uomo e un’auto fuggire via. Una delle ipotesi al vaglio è che il pestaggio sia stato commesso in seguito a un tentativo di rapina finito male, anche se Pipitone aveva ancora con sé il portafoglio al momento del ricovero.

MILANO - I mercati continuano ad andare al ritmo delle aspettative sulle mosse delle Banche centrali, della Federal Reserve in particolare. L'istituto americano vede da una parte l'economia non dare segnali di cedimento, come ha dimostrato anche l'ultimo rapporto sul lavoro ben più forte delle aspettative. Qualche segnale di frenata dei prezzi c'è, ma ancora ben distante dagli obiettivi del governatore Powell.
Martedì uscirà il nuovo dato sui prezzi al consumo degli Stati Uniti, evento cerchiato in rosso nell'agenda degli investitori. L'attesa è per un rallentamento della variazione annua al 6,2% in gennaio (dal 6,5% precedente), con l'indice core - quello che esclude la volatilità delle componenti energetica e alimentare - che si dovrebbe muovere dello 0,4% mensile e del 5,5% sul gennaio 2022 (dal 5,7%). Ma, ammonisce Bloomberg, una inattesa crescita dei carburanti e delle auto usate potrebbe mettere il bastone tra le ruote al trend di declino dei prezzi che si è visto negli ultimi mesi e che ha consentito allo S&P500, indice principale di Wall Street, di mettere insieme un +14% dal minimo di ottobre. "Con ogni probabilità l'inflazione ha raggiunto il picco e i prezzi hanno imboccato una strada di discesa, ma non significa che sarà lineare", ha commentato Nancy Tengler, a capo degli investimenti di Laffer Tengler Investments, con l'agenzia finanziaria. "Più l'economia è resiliente, più la Fed deve stare al passo", ha scritto Morgan Stanley, sebbene il suo scenario di base sia quello di un atterraggio morbido ovvero di una Fed che riesce a raffreddare i prezzi senza far deragliare l'economia. Visto che i trader stanno attualmente scontando almeno un altro rialzo di un quarto di punto, la domanda diventa su quanto a lungo la Fed dovrà tenere il suo picco di tassi per raggiungere un livello di prezzi accettabile. Il rischio è che "questo ciclo d'inasprimento non riguardi solo uno, due o tre aumenti di 25 punti base, ma qualcosa di più strutturale", ha affermato l'ex segretario al Tesoro Lawrence Summers in un'intervista a Bloomberg.
I dati Usa quasi certamente porteranno volatilità: negli ultimi sei mesi, lo S&P500 si è mosso di 2,6 punti percentuali nell'una o nell'altra direzione nel giorno di pubblicazione dell'inflazione. Una banda di oscillazione vicino ai massimi del 2009. E nella mente c'è ancora il report del 13 settembre, capace di scatenare un collasso di oltre 4 punti. Ma i numeri americani saranno i soli della settimana: mercoledì usciranno i dati dell'inflazione in Gran Bretagna e Spagna e venerdì in Francia.
Mercoledì a Strasburgo la presidente della Bce, Christine Lagarde interverrà al dibattito in riunione plenaria dell'Europarlamento sulla relazione annuale 2021 della Banca centrale europea. Il giorno prima invece il governo giapponese presenterà al Parlamento il nuovo candidato governatore della Banca del Giappone. Dopo la rinuncia di Masayoshi Amamiya, la vice dell'attuale Governatore Haruhiko Kuroda, il cui mandato scade ad aprile, il candidato numero uno alla successione è l'accademico Kuazo Ueda. I mercati stanno monitorando attentamente la nomina, poichè l'agenda del nuovo governatore sarà esaminata in merito alla rapidità con cui la Boj potrebbe eliminare gradualmente la sua politica monetaria ultraccomodante e il suo massiccio programma di stimoli.
Ecco gli eventi dell'agenda Agi:
LUNEDI' 13 FEBBRAIO
- Simest: a Roma conferenza stampa sul nuovo Piano Strategico 2023-2025. Partecipano, tra gli altri, il presidente Pasquale Salzano; l'ad Regina Corradini D'Arienzo; Dario Scannapieco, ad Cdp.
- Pensioni: tavolo su tema giovani e donne a Roma al Ministero del Lavoro e politiche sociali.
- Carabinieri: a Roma inaugurazione anno accademico 2022-2023 della Scuola Ufficiali. Partecipano, tra gli altri, il presidente del Consiglio Giorgia Meloni; il ministro della Difesa, Guido Crosetto; il ministro dell'Agricoltura, Francesco Lollobrigida; il ministro della Pa, Paolo Zangrillo.
- Banche: a Trento evento "Eemi Trento Bauhaus week", organizzato da Energy Efficient Mortgages Initiative. Partecipa, tra gli altri, Giovanni Sabatini, dg Abi.
- Confindustria Moda: a Milano evento "La Bellezza Utile".
- Leonardo: a Roma a celebrazione del 70mo anniversario della rivista della Fondazione Leonardo 'Civilta' delle macchinè, con il presidente della Fondazione Leonardo-Cdm Luciano Violante e l'ad di Leonardo Alessandro Profumo.
- Enel: a Roma convegno organizzato da Enel "Energie per la Scuola: imprese e scuole insieme per promuovere la transizione energetica", con Angelo Camilli presidente di Unindustria.
- Ue: a Bruxelles la Commissione europea pubblica le stime Pil e inflazione 2023-2024.
- Eurogruppo: riunione a Bruxelles.
MARTEDI' 14 FEBBRAIO
- Titoli di Stato: asta Btp.
- Ecofin: riunione Ecofin.
- Stellantis: a Roma convocato il tavolo presso il ministero delle Imprese e del Made in Italy. Partecipa, il ministro Adolfo Urso.
- Fp Cgil: a Cervia (Ra) "Ri-Generazioni. Il lavoro nei servizi pubblici crea il futuro", congresso nazionale.
- Commercialisti: a Roma convegno del Consiglio nazionale dei dottori commercialisti e degli esperti contabili "Enti del terzo settore, evoluzione normativa e della prassi professionale".
- Pa: a Roma "Dialoghi sul digitale", con il ministro per la Pubblica amministrazione, Paolo Zangrillo.
- Giappone: Pil quarto trimestre; Produzione industriale dicembre; banca centrale sceglie il nuovo governatore.
- Usa: inflazione gennaio.
- Francia: tasso disoccupazione quarto trimestre.
- Gb: tasso disoccupazione Ilo dicembre; retribuzioni medie.
- Eurozona: Pil e occupazione quarto trimestre.
MERCOLEDI' 15 FEBBARIO
- Terna: a Roma evento di presentazione del Premio Driving Energy 2023. Partecipano, tra gli altri, Valentina Bosetti, Presidente di Terna e Stefano Donnarumma, ad Terna.
- Tim: conference call e conferenza stampa su conti.
- Filt Cgil: a Catania prende il via il 12mo Congresso nazionale. Partecipa, tra gli altri, Renato Schifani, presidente della Regione Siciliana.
- Fp Cgil: a Cervia (Ra) "Ri-Generazioni. Il lavoro nei servizi pubblici crea il futuro", congresso nazionale, con De Pascale, il presidente della Conferenza delle Regioni, Massimiliano Fedriga e il segretario generale della Cgil Maurizio Landini.
- Imprese: workshop online "Censimento permanente delle imprese", organizzato da Istat in collaborazione con Confindustria. Alberto Marenghi, vice presidente Confindustria per l'Organizzazione, lo Sviluppo e il Marketing.
- Abi: a Roma comitato esecutivo. Partecipa, tra gli altri, Raffaele Fitto, ministro per gli Affari Europei, il Sud, le Politiche di Coesione e il Piano Nazionale Ripresa Resilienza.
- Inps: a Roma presentazione documento indirizzo Civ "Il ruolo dell'Inps nelle trasformazioni sociali ed economiche per un Paese coeso, efficiente e solidale". Con Marina Elvira Calderone ministra del Lavoro e delle Politiche sociali, Pasquale Tridico presidente Inps, Roberto Ghiselli presidente Civ, Rosario De Luca presidente nazionale Ordine dei Consulenti del lavoro, Francesco Zaffini presidente commissione Lavoro del Senato.
- Energia: a Roma Aspenia Talk "L'Italia tra sicurezza energetica e transizione ecologica", organizzata da Aspen Instituite Italia in collaborazione con Cesi.
- Pnrr: a Roma "Pnrr, governance e capacità amministrativa", evento promosso da FLP - Federazione Lavoratori Pubblici e Funzioni Pubbliche, con Michele Camisasca, direttore generale Istat, Marco Carlomagno, Segretario Flp, Maria Teresa Bellucci, Viceministro del Lavoro e delle Politiche Sociali, Lucia Albano, Sottosegretario all'Economia.
- Bankitalia: debito lordo delle amministrazioni pubbliche e centrali del IV trimestre; statistiche Finanza pubblica, fabbisogno e debito dicembre.
- Bce: a Strasburgo intervento di Christine Lagarde al dibattito in plenaria sul Rapporto annuale 2021.
- Evento BusinessMed: a Il Cairo "Med Business Days 2023" Southern Edition. Partecipa, tra gli altri, Barbara Beltrame, vice presidente Confindustria per l'Internazionalizzazione.
- Gb: inflazione gennaio.
- Spagna: inflazione gennaio.
- Eurozona: produzione industriale dicembre.
- Usa: indice Empire Manufacturing febbraio; vendite al dettaglio, produzione industriale a gennaio; scorte delle imprese dicembre.
GIOVEDI' 16 FEBBRAIO
- Istat: commercio estero e prezzi all'import dicembre; posti vacanti nell'industria e nei servizi, stime preliminari IV trimestre.
- Inps: osservatorio Cig gennaio.
- Assofondipensione: assemblea annuale a Roma. Partecipano, tra gli altri, Giovanni Maggi, presidente Assofondipensione; Federico Freni, sottosegretario di Stato al Ministero dell'Economia e delle Finanze; Mario Padula, presidente Covip.
- Evento "Il valore della consulenza - Per famiglie, imprese e Paese": a Milano, organizzato da Wall Street Italia. Ore 9,30.
Partecipa, tra gli altri, Giovanni Sabatini, dg Abi.
- Filt Cgil: prosegue a Catania prende il via il 12mo Congresso nazionale. Partecipa, tra gli altri, Edoardo Rixi, vice ministro alle Infrastrutture e Trasporti; Roberto Tomasi, a.d. Autostrade per l'Italia; Luigi Ferraris, ad Gruppo Ferrovie dello Stato Italiane. Presso Hotel Four Points.
- Fiom: a Padova congresso "Da 121 anni produciamo futuro".
Relazione introduttiva il segretario generale, Michele De Palma.
Padova Congress.
- Filcams-Cgil: congresso a Rimini. Conclude il segretario generale della Cgil Maurizio Landini.
- Consob: a Roma terza giornata del ciclo di seminari: "Le scelte finanziarie delle famiglie italiane - Cultura finanziaria, innovazione e sostenibilità" con un evento dal titolo: "Pianificazione finanziaria - Conoscenze, attitudini e scelte degli investitori italiani - VIII Rapporto Consob".
- Tenaris: conference call.
- Bce: bollettino economico mensile.
- Usa: sussidi disoccupazione; prezzi alla produzione gennaio; indice Philadelphia Fed febbraio e licenze edilizie gennaio.
- Giappone: ordinativi di macchinari e bilancia commerciale dicembre.
VENERDI' 17 FEBBRAIO
- Filt Cgil: a Catania termina il 12mo Congresso nazionale.
Presso Hotel Four Points. Chiuso il Congresso ci sarà la convocazione dell'Assemblea generale per l'elezione del segretario generale.
- Fiom: prosegue a Padova il congresso "Da 121 anni produciamo futuro". Con il segretario generale della Cgil Maurizio Landini.
- Cdp: a Palermo: road show "Risorse e progetti per la Sicilia".
Partecipano, tra gli altri, Giovanni Gorno Tempini, presidente Cdp; Dario Scannapieco, ad Cdp; Regina Corradini D'Arienzo, ad Simest; Alessandro Albanese, presidente Confindustria Sicilia; Paolo Amenta, presidente Anci Sicilia.
- Gb: vendite al dettaglio gennaio.
- Francia: inflazione gennaio.
- Usa: prezzi all'import gennaio; indice anticipatore.
SABATO 18 FEBBRAIO
- Fiom: prosegue a Padova il congresso "Da 121 anni produciamo futuro".

Un violento pestaggio, avvenuto a Roma, nel quartiere Centocelle, ha provocato la morte del 44enne caporale maggiore dell'Esercito, Danilo Salvatore Lucente Pipitone.
L'uomo, che lavorava come infermiere all'ospedale
militare del Celio, aggredito la notte tra venerdì e sabato intorno alle 2.20 in via dei Sesami, era stato ricoverato in
gravissime condizioni al Policlinico Umberto I dopo che alcuni passanti avevano allertato le forze dell'ordine: i sanitari lo avevano trovato con un taglio al sopracciglio e un profondo colpo dietro la nuca. Ferite che gli sono state fatali. Sulla vicenda indagano gli agenti della Squadra Mobile che avrebbero già interrogato due persone.
Non si ferma dunque la scia di sangue a Roma dove continuano gli episodi di violenza, specie in periferia. Sabato sera, nella zona di Morena, un giovane di 27 anni è stato ferito da colpi di arma da fuoco alle gambe. Il giovane è stato raggiunto da almeno due proiettili. Nell'agguato è rimasto leggermente ferito anche un ragazzo di 21 anni che era in compagnia del 27enne. Le condizioni dei due non sono gravi.
Sempre venerdì pomeriggio, all'Infernetto, due ristoratori, marito e moglie, come riportano alcuni quotidiani, si sono recati all'ospedale Grassi di Ostia dichiarando di essere stati raggiunti da alcuni colpi di pistola mentre erano in auto con il loro figlio neonato. Ad avvicinarli due sicari a bordo di uno scooter. Dietro l'agguato ci potrebbe essere l'ombra della malavita organizzata.
Nella notte tra martedì e mercoledì, una donna di 36 anni è stata aggredita con pugni in pieno volto
davanti al portone di casa, in zona Pigneto. Gridando, la vittima ha richiamato l'attenzione di alcuni residenti che hanno chiamato i soccorsi. Portata all'ospedale Vannini, le sono stati dati dieci giorni di prognosi.

Due bambini salvati dopo 150 ore
 Un'altra bambina di 10 anni è stata salvata nella provincia di Hatay, nel sud della Turchia, dove i soccorsi l'hanno recuperata 147 ore dopo che il devastante terremoto di lunedì aveva colpito la regione, secondo quanto scrive la Cnn. In salvo anche un bambino di 8 anni, scrive l'agenzia di stampa statale turca Anadolu, recuperato nella provincia di Adiyaman dopo 152 ore.
35enne salvo dopo 150 ore: "Presto, ho la claustrofobia"
 "Fammi uscire di qui in fretta, ho la claustrofobia": Mustafa, 35 anni, è stato portato in salvo da una squadra di soccorso romena dopo essere rimasto seppellito per oltre 149 ore sotto un edificio crollato per il terremoto nella provincia sud-orientale turca di Hatay. Lo riferisce la Cnn Turchia. "Nonostante tutto la sua salute è buona, parla", ha raccontato uno dei soccorritori, spiegando che l'uomo durante le operazioni di salvataggio chiedeva di uscire all'aria aperta il più presto possibile dopo sei giorni sotto le macerie.
Salvato bebè di 7 mesi dopo 140 ore
 Un bebè di sette mesi è stato tratto in salvo nel distretto turco di Antakya, nella provincia meridionale turca di Hatay, dopo essere rimasto intrappolato tra le macerie per 140 ore. Lo riporta l'agenzia di stampa statale turca Anadolu. Nel distretto di Nizip della stessa provincia, una ragazzina di cui non è stata resa nota l'età è stata estratta dalle macerie 146 ore dopo il terremoto. Sempre nella provincia di Hatay, nel distretto di Antakya, un uomo di 35 anni è stato tratto in salvo da squadre di soccorso turche e rumene dopo 149 ore.
Oltre 39mila i morti tra Siria e Turchia
 Secondo i funzionari e i medici, in Turchia si contano finora 29.605 vittime accertate del terremoto, mentre in Siria sono quasi 9.300. In totale, quindi, ci sono oltre 39mila vittime. Qui, in particolare, il numero delle vittime "continuerà a crescere man mano che avremo accesso" alle aree colpite, ha detto il responsabile regionale emergenze dell'Oms, Rick Brennan, citato da SkyNews, nel corso di una conferenza stampa a Damasco.
Unhcr: fino a 5,3 milioni di persone senza casa
 Il terremoto che ha colpito la Siria potrebbe aver lasciato senza casa fino a 5,3 milioni di siriani. Lo rende noto l'Unhcr, l'Agenzia Onu per i rifugiati. L'organizzazione sta facendo arrivare gli aiuti nelle zone più devastate del Paese, concentrandosi sul fornire ripari e beni di prima necessità, oltre a tende, teli di plastica, coperte termiche, stuoie per dormire e abbigliamento invernale per le persone nei centri collettivi. 
 
Usa allentano temporaneamente alcune sanzioni
 In seguito alla catastrofe umanitaria causata dal terremoto in Turchia e Siria, gli Stati Uniti hanno annunciato la sospensione temporanea di alcune sanzioni economiche al governo centrale di Damasco incarnato dal contestato presidente Bashar al Assad. In una circolare diffusa dal Dipartimento del Tesoro di Washington e ripresa da media internazionali e siriani, si stabilisce una "licenza generale per autorizzare gli sforzi di soccorso in caso di terremoto in modo che coloro che forniscono assistenza possano concentrarsi su ciò di cui c'è più bisogno: salvare vite e ricostruire".
Da decenni gli Stati Uniti hanno imposto sanzioni economiche, finanziarie e commerciali al governo siriano, rinforzandole ulteriormente nel 2020. Le sanzioni statunitensi alla Siria "non ostacoleranno" il salvataggio di vite umane dopo il terremoto di lunedì in Siria e Turchia, si legge nel documento allegato alla circolare del Dipartimento del tesoro. Il governo statunitense aveva annunciato giovedì l'impegno per 85 milioni di dollari in aiuti umanitari destinati alle aree disastrate in Siria. L'esenzione temporanea delle sanzioni, valida fino a fine luglio prossimo, riguarda transazioni economiche verso le aree governative per l'esclusivo uso umanitario relativo all'emergenza post-terremoto.
Onu: "Bilancio dei morti potrebbe raddoppiare"
 Il bilancio dei morti per il terremoto in Turchia e Siria potrebbe "raddoppiare". A sostenerlo è il sottosegretario generale per gli affari umanitari delle Nazioni Unite Martin Griffiths "Ci sono molti tipi di voci là fuori su come potrebbe finire" e "penso che sia davvero difficile da stimare in modo molto preciso perché dobbiamo ancora scavare sotto le macerie, ma io sono sicuro che (il bilancio dei morti) raddoppierà o più", ha dichiarato il coordinatore dei soccorsi di emergenza Onu, che si trova nella provincia turca di Kahramanmaras. "Questo è terrificante".
"Abbiamo deluso la popolazione della Siria"
 Il massimo funzionario per le operazioni umanitarie dell'Onu, Martin Griffiths, ha ammesso che le Nazioni Unite non sono riuscite a fornire aiuto alle persone nella regione siriana controllata dall'opposizione dopo il devastante terremoto di lunedì. "Finora abbiamo deluso le persone nel nord-ovest della Siria. Si sentono giustamente abbandonati. Alla ricerca di aiuti internazionali che non sono arrivati", ha scritto in un tweet. "Il mio dovere e il nostro obbligo è correggere questo errore il più velocemente possibile. Questo è il mio obiettivo adesso", ha detto durante una visita nella zona di confine.

Sul caso delle due donne uccise nel Catanese, Carmelina Marino e Santa Castorina, emergono nuovi particolari che riguardano le ultime ore di vita del killer Salvatore La Motta prima del suicidio.
Intanto, il ministro della Giustizia Nordio ha chiesto all'Ispettorato generale di avviare "urgenti accertamenti preliminari" sul permesso premio che era stato concesso all'ergastolano. 
Salvatore 'Turi' La Motta, 63 anni, sapeva di essere ricercato per i due femminicidi che aveva commesso a Riposto, quando ha risposto alla chiamata del suo avvocato Antonino Cristofero Alessi. Dopo aver compiuto i delitti, avrebbe promesso al legale di costituirsi: "Avvocato sto venendo, vengo io" 
La telefonata con l'avvocato
 L'idea di far contattare l'omicida, ergastolano in permesso premio, dal suo legale è stata dei carabinieri. L'avvocato si trovava casualmente in caserma per seguire un altro caso quando gli è stato chiesto di contattarlo per convincerlo a consegnarsi. "Ho chiamato La Motta utilizzando il viva voce - ricostruisce il penalista - e gli ho detto di costituirsi ai carabinieri, di dirmi dove si trovava che potevano andare a prenderlo e sapendo che poteva contare sulla mia presenza per l'immediata assistenza legale. Lui mi ha risposto 'sto venendo, vengo io'.
Il suicidio
 La Motta - aggiunge - è arrivato cinque minuti dopo. Aveva un'arma in mano e mi ha chiamato 'Antonio', con il mio primo nome i carabinieri gli hanno intimato di posare la pistola, e poi ho sentito lo sparo....".
"Detenuto modello"
 "Mai avrei immagino - sottolinea il penalista - che potesse accadere tutto questo, non c'è stato nessun segnale pregresso, nessuno. Impensabile. Era un detenuto che aveva usufruito dei permessi di legge per buona condotta: lavorava a Riposto, prima in un panificio, poi in una rivendita di formaggi. Durante i due anni di Covid dormiva a casa della sua famiglia, dal 3 gennaio, finita l'emergenza pandemica, rientrava la sera al carcere di Augusta, nel Siracusano". 
Le indagini
 Rimane ancora da decifrare il movente del duplice omicidio. La pista investigativa privilegiata rimane comunque quella sentimentale. L'uomo secondo i carabinieri avrebbe avuto una relazione con una delle due vittime, Carmelina Marino. Gli investigatori indagano sulla vita delle due donne cercando soprattutto di mettere a fuoco il legame fra l'assassino e la sua seconda vittima, Santa Castorina. Una risposta potrebbe arrivare dall'analisi dei loro telefoni cellulari. 

Non si ferma la cavalcata del Monza, che nella ventiduesima giornata di Serie A vince 1-0 in casa del Bologna. Al Dall'Ara, decide il gol al 25' di Donati, che insacca dopo un rimpallo in area con protagonista Petagna. Motta ritrova Arnautovic, in campo nella ripresa, ma non basta: la formazione di Palladino sale a 29 punti, agganciando proprio i rossoblù e avvicinandosi alla zona Europa, con Udinese e Torino a quota 30.
LA PARTITA
Doppio colpo per il Monza, che vince a Bologna e aggancia proprio i felsinei in classifica, portando a sette il numero di risultati utili consecutivi in Serie A: nel mezzo, solo il ko in Coppa Italia con la Juventus. Al Dall'Ara, i primi a rendersi pericolosi sono i padroni di casa: su calcio di punizione, Lykogiannis colpisce la traversa sfiorando il vantaggio per i padroni di casa. Al 25', invece, passano gli ospiti: Petagna lavora in area di rigore, poi anche grazie ad un rimpallo la sfera arriva a Donati, che a porta vuota insacca siglando l'1-0 in favore degli uomini di Palladino che regge fino all'intervallo.
Nella ripresa, arriva una buona notizia per Thiago Motta, che ritrova finalmente in campo Arnautovic. L'austriaco entra per dare peso ad un attacco fino a quel momento senza punti di riferimento, con il solo Ferguson fuori ruolo a fare da punto fermo in area, ma rimedia solo un giallo che gli farà saltare la Samp. A rendersi pericoloso è invece Orsolini, che più volte ci prova con il sinistro senza però inquadrare lo specchio della porta. Nel finale entrano anche Caldirola e Ranocchia, ma la musica non cambia. Il Monza sale a quota 29 e aggancia proprio il Bologna: il settimo posto, che vale l'Europa ed è attualmente occupato da Udinese e Torino, dista soltanto un punto.
LE PAGELLE
Orsolini 6,5 - Uno dei più vivaci tra le fila dei rossoblù. Più volte sfortunato con il sinistro: avrebbe meritato di più.
Arnautovic 5,5 - Il suo rientro è una buona notizia. Non riesce ad essere subito incisivo, ma l'ingenuità è il giallo che gli farà saltare la Samp.
Izzo 6,5 - Il migliore della difesa brianzola. Bravo sia nei duelli individuali che in uscita palla al piede.
Donati 7 - Il secondo gol in Serie A è preziosissimo: al posto giusto al momento giusto per regalare tre punti fondamentali alla formazione di Palladino.
Sensi 6 - Ritrova la titolarità e fa quello che può, provando a duettare con qualità insieme ai compagni di reparto.
IL TABELLINO
BOLOGNA-MONZA 0-1
Bologna (4-2-3-1): Skorupski 6; Cambiaso 6, Posch 5,5, Sosa 6, Lykogiannis 5,5; Schouten 6 (32' st Medel 6), Dominguez 6 (32' st Moro 6); Orsolini 6,5, Aebischer 5,5 (20' st Arnautovic 5,5), Kyriakopoulos 5,5 (20' st Barrow 6); Ferguson 5,5. A disp.: Bardi, Ravaglia, De Silvestri, Soriano, Pyythia. All.: Motta 5,5
Monza (3-4-2-1): Di Gregorio 6; Marlon 6 (34' st Caldirola 6), Marì 6,5, Izzo 6,5; Donati 7 (12' st Birindelli 6), Sensi 6 (13' st Machin 6), Rovella 6,5, Ciurria 6; Pessina 6 (34' st Ranocchia 6), Caprari 6; Petagna 6,5 (23' st Mota 6). A disp.: Cragno, Sorrentino, Antov, Barberis, Valoti, Carboni, Colpani, D'Alessandro, Gytkjaer. All.: Palladino 7
Arbitro: Zufferli
Marcatore: 25' Donati
Ammoniti: Izzo (M), Marlon (M), Pessina (M), Arnautovic (B), Birindelli (M)
Note: recupero 2'+7'
LE STATISTICHE OPTA
-Il Monza resta l’unica squadra a non avere perso nel 2023; 13 i punti raccolti nell’anno solare: soltanto Napoli, Atalanta e Roma hanno fatto meglio nel parziale (a 13 anche l’Inter).
-Tre dei quattro tiri nello specchio effettuati dal Monza sono arrivati tra l’84’ e l’88’ dopo che i brianzoli ne avevano contati soltanto uno negli 83 minuti precedenti di gara.
-Il Monza ha vinto tutte le ultime tre trasferte di campionato, dopo che i biancorossi avevano strappato la posta piena lontano da casa soltanto in una delle otto precedenti.
-Il Monza ha tenuto la porta inviolata in due trasferte consecutive per la prima volta in Serie A.
-Il Bologna ha interrotto una serie di quattro risultati utili di fila (3V, 1N): l’ultima sconfitta risaliva al 9 gennaio scorso contro l’Atalanta, al Dall’Ara.
-Giulio Donati ha segnato il secondo gol in carriera in Serie A, 1078 giorni dopo il primo realizzato l’1 marzo 2020, con il Lecce, contro l’Atalanta.
-Giulio Donati ha trovato il gol con il suo primo tiro nello specchio in questo campionato.
-Andrea Petagna ha già fornito quattro assist in 17 gare di questa Serie A: tanti quanti l’attaccante dei brianzoli ne aveva serviti nelle due stagioni precedenti col Napoli in 50 partite.
-Andrea Petagna ha preso parte a quattro gol (una rete, tre assist) nelle ultime cinque partite di Serie A: tanti quanti nelle precedenti 18 del massimo torneo.
-Nessuna squadra ha segnato più gol del Monza con giocatori italiani: otto, al pari dell’Empoli.
-Stefano Sensi è tornato a giocare una partita da titolare in Serie A a distanza di 98 giorni dall'ultima disputata lo scorso 6 novembre, contro il Verona.
-Marko Arnautovic non giocava dal 4 gennaio contro la Roma. L’attaccante del Bologna è entrato a gara in corso in Serie A per la prima volta dal gennaio 2022, contro il Verona.
-La formazione di partenza impiegata da Raffaele Palladino contro il Bologna è l'undici titolare più anziano (27 anni, 302 giorni) utilizzato dai brianzoli in questo campionato.

La stagione di Rodrigo Bentancur è già finita: secondo quanto riportato dai media uruguaiani l'esito degli esami sul ginocchio sinistro del centrocampista ha evidenziato la rottura del legamento crociato. Il giocatore del Tottenham, che salterà quindi le sfide di Champions League contro il Milan, si era fatto male al 65' della partita contro il Leicester nel corso di un contrasto con Mendy che aveva portato il ginocchio a fare una torsione innaturale tanto che il 25enne era crollato a terra urlando dal dolore.
Bentancur era riuscito a uscire dal campo sulle sue gambe ma zoppicando vistosamente ma, se l'anticipazione dall'Uruguay troverà conferma dagli Spurs, dovrà stare lontano dai campi per almeno 6 mesi. Un problema in più per Antonio Conte che già deve rinunciare al portiere-capitano Lloris e a Bissoum che si è operato alla caviglia oltre allo squalificato Hojberg.
A ogni modo anche Stefano Pioli non sorride: in vista della Champions il Milan dovrà provare a recuperare Tomori e Bennacer e magari Florenzi mentre sarà ancora indisponibile Maignan. Fuori dalla lista Uefa Ibrahimovic e Dest.

Marcelo Brozovic e Romelu Lukaku insieme, dal primo minuto: Simone Inzaghi contro la Sampdoria ritrova due pedine fondamentali della sua Inter e alle quali ha dovuto rinunciare per troppo tempo. L'ultima volta era stata il 26 agosto, sconfitta contro la Lazio a Roma nella terza giornata di campionato. In mezzo quasi sei mesi in cui entrambi hanno dovuto combattere con gli infortuni - giocando qualche partita a spizzichi e bocconi - e ovviamente la sosta mondiale, 27 partite nelle quali il tecnico nerazzurro ha reinventato Calhanoglu regista trovando grande continuità da parte di Mkhitaryan e ha potuto contare sull'eterna giovinezza di Dzeko di fianco a Lautaro Martinez.
In questo senso Inzaghi è come se tornasse all'antico, ritrovando la "vecchia" Inter: quella in cui Brozo è il perno della manovra, motorino instancabile che si fa trovare al limite dell'area per ricevere pallone privilegiando il palleggio e qualche minuto dopo magari tenta l'incursione offensiva; ma anche quella in cui si può sfruttare maggiormente la verticalizzazione improvvisa per Lukaku, che non è ancora al 100% ma che contro Atalanta (Coppa Italia) e Milan (campionato) ha dato segnali di risveglio anche in tal senso.
Il croato sin qui ha messo insieme 13 partite e 813 minuti, Lukaku solo 11 presenze e 474 minuti totali: è il momento di iniziare a ingranare e mettere benzina nelle gambe, siamo a metà febbraio ma la stagione è ancora giovane per numero di partite e obiettivi da raggiungere.
Che partano titolari o meno al Ferraris, a ogni modo la migliore notizia è sapere di averli recuperati per avere variazioni tattiche di un modulo che comunque ha dato soddisfazioni sin qui, in una stagione travagliata soprattutto in Serie A - dove comunque è stato ripreso il secondo posto - ma che ha portato la Supercoppa Italiana e le qualificazioni in semifinale di Coppa Italia e ottavi di Champions League. Ma Inzaghi sa che sarà importante pure a livello di rotazioni, lo ha spesso sottolineato nelle interviste post-gara: chiedere gli straordinari a Mkhitaryan (34 anni) e Dzeko (36) è insostenibile nell'arco di una stagione intera, senza contare le 40 partite già giocate sin qui da Lautaro...

Proroga al 30 giugno 2023 dello smart working per i lavoratori fragili e per i genitori con figli minori di 14 anni nel settore privato anche in assenza degli accordi individuali e «a condizione che tale modalità sia compatibile con le caratteristiche della prestazione». È quanto prevede un emendamento al Milleproroghe presentato dal Pd, a prima firma di Antonio Nicita e approvato all’unanimità nelle commissioni Bilancio e Affari Costituzionali del Senato.
Ok Commissioni fondi e proroga per smart working fragili Pa
Via libera all’unanimità delle Commissioni anche a un altro emendamento, presentato dai relatori e che raccoglie proposte sia di maggioranza che di opposizione, che proroga dal 31 marzo al 30 giugno 2023 la possibilità per i lavoratori fragili dipendenti pubblici e privati della possibilità di lavorare in smart working, essendo adibiti ad altre mansioni e a retribuzione piena. La misura aveva bisogno di coperture, in particolare per i dipendenti della Pa che sono stati reperiti oggi dal Governo: 16 milioni. In sostanza la questione riguarda i lavoratori fragili che, per poter fruire del lavoro agile, devono essere adibiti ad altre mansioni e “sostituiti” (come gli infermieri). 
Il ministro per i Rapporti con il Parlamento, Luca Ciriani, a margine dei lavori delle commissioni ha spiegato che sulla questione della proroga dello smart working per i lavoratori fragili, in particolare della Pa, «c’è stato l’impegno personale da parte della presidente Meloni a risolvere questa questione che era purtroppo arenata per una difficoltà a reperire le risorse. Ringrazio gli uffici. I Ministeri hanno lavorato tuta la notte e tutta la mattina per riuscire a recuperare i 16 milioni di euro necessari a prorogare la norma fino al 30 giugno. Un lavoro molto complesso che però ci ha consentito di risolvere anche questa questione che stava a cuore a tutta la Commissione», ha concluso Ciriani.
L’apertura della ministra Calderone
La legge di Bilancio aveva prorogato lo smart working per i lavoratori fragili fino al 31 marzo. A fine gennaio la ministra del Lavoro Marina Calderone, replicando a una interrogazione del Pd in Senato, aveva detto che «il ministero del Lavoro sosterrà ogni iniziativa volta alla proroga almeno trimestrale» del lavoro agile per i fragili. In quell’occasione, dunque, l’esecutivo si era impegnato a un “parere favorevole” sull’intervento.

Il pressing dell’opposizione
Tra gli emendamenti al decreto milleproroghe, diversi hanno come avuto a oggetto la questione del lavoro agile. I Dem hanno proposto, tra l’altro, la proroga dal 31 marzo (come attualmente previsto) al 30 giugno. Il Movimento cinque stelle si è spinto, invece, fino al 31 dicembre e la possibilità anche per i fragili che non possono svolgere la mansione in modalità agile di equiparare i periodi di assenza al ricovero ospedaliero, escludendoli dal periodo di comporto (ovvero al lasso di tempo in cui il lavoratore subordinato assente per malattia ha diritto alla conservazione del posto). La stessa proposta era contenuta in un emendamento di Fratelli d’Italia. Insomma, il pressing c’è stato, soprattutto da parte delle opposizioni.

L’anarchico Alfredo Cospito, in sciopero della fame da oltre 100 giorni, deve restare al 41 bis, il regime del carcere duro. Lo ha stabilito il ministro della Giustizia Carlo Nordio, evidentemente ritenendo ancora sussistente la sua pericolosità sociale. Il ministro ha respinto l’istanza di revoca avanzata dall’avvocato Flavio Rossi Albertini, difensore del detenuto, che ha ricevuto una comunicazione dal ministero. Il 41 bis era stato disposto il 4 maggio dell’anno scorso dall’allora Guardasigilli Marta Cartabia per quattro anni.
A quanto si è appreso, centrale nella decisione del ministro è stata la circostanza che tutte le autorità giudiziarie che hanno espresso il loro parere al ministro - la Procura nazionale antimafia, la Dda di Torino e la Procura generale del capoluogo piemontese - hanno giudicato “infondate” le ragioni di revoca presentate dal legale di Cospito Flavio Rossi Albertini, legate soprattutto a una sentenza della Corte d’Assise di Roma.
Rigetto istanza: Cospito ha istigato dal carcere
Cospito ha istigato la galassia anarchica ad azioni violente e il pericolo di comunicazioni dal carcere continua a sussistere. È una delle motivazioni - a quanto si è appreso - alla base del provvedimento con cui il ministro Nordio ha rigettato l’istanza di revoca del 41 bis. A pesare, anche la sussistenza della pericolosità sociale dell’anarchico, rimasta immutata.
Il parere della Dda di Torino
Nel parere trasmesso dalla Dda di Torino a via Arenula nei giorni scorsi si afferma sostanzialmente che per «contenere l’indubbia carica di pericolosità sociale del detenuto» potrebbe essere «idoneo» anche il regime «dell’alta sicurezza» ma l’ultima risposta spetta «all’autorità politica». Nel ricorso a Nordio, l’avvocato Rossi Albertini faceva riferimento a «fatti nuovi» non «sottoposti alla cognizione del Tribunale di Sorveglianza di Roma». Il difensore dell’anarchico, in particolare, faceva riferimento alle motivazioni della sentenza della Corte d’Assise di Roma con cui nel 2019 ha assolto tutti gli imputati, ritenuti legati a movimenti anarchici, dall’accusa di associazione con finalità di terrorismo disponendo condanne per altre fattispecie minori. I giudici hanno depositato le motivazioni il 13 dicembre scorso. Nel documento i magistrati capitolini «escludono l’esistenza, presso il centro sociale Bencivenga», nella zona di via Nomentana a Roma, di una «cellula presuntivamente ritenuta affiliata alla Federazione anarchica informale (Fai)». Il riferimento è ai «legami e ai confronti epistolari intrattenuti tra gli imputati e Cospito». Sull’anarchico abruzzese si afferma che non «vuole manipolare la personalità di uno degli imputati e strumentalizzare il giovane anarchico facendone veicolo all’esterno della propria posizione politica».

Ostellari: bene Nordio, Stato non cede ai ricatti
«Condivido e sostengo la decisione del ministro della Giustizia, Carlo Nordio, che ha rigettato la richiesta di revoca anticipata del regime detentivo previsto dall'art. 41 bis o.p. per Alfredo Cospito - ha detto il sottosegretario di Stato alla Giustizia Andrea Ostellari -. Allo stato attuale, fino a diverse indicazioni da parte del personale medico e della magistratura, non sussistono ragioni che giustifichino diversi intendimenti. La pericolosità del soggetto è nota e certificata e lo Stato non cede ai ricatti o alle intimidazioni dei violenti».
Cospito: sit-in ministero,perché volete uccidere Alfredo?
«Fuori Alfredo dal 41 bis», queste le parole sullo striscione e anche quelle urlate dagli anarchici, in via Arenula, davanti al ministero di Giustizia, in un sit in di solidarietà a Cospito. «Alfredo è al 41 bis per un fatto che non ha commesso. Quantificare il suo reato come strage politica è vergognoso. Per la strage serve il fine di uccidere - sostengono i manifestanti -. Vogliono uccidere Alfredo ma noi non trattiamo».

Una falsa partenza. È quella che ha caratterizzato il confronto sulla nuova riforma delle pensioni dopo il vertice generale del 19 gennaio. Governo e parti sociali si sarebbero dovute incontrare l'8 febbraio per affrontare il tema della “copertura previdenziale” di donne e giovani, ma l'esecutivo ha deciso di posticipare il tavolo e di limitarlo ai soli sindacati. Un chiaro sintomo di quanto la strada si presenti in salita.
Con alcuni ostacoli non facili da superare: anzitutto l'allentamento della stretta su Opzione donna, chiesta a gran voce dai sindacati ma su cui il governo non ha ancora trovato una quadratura del cerchio. C'è poi l'allarme conti: l'Inps ha previsto di chiudere l'esercizio 2023 con un risultato negativo di oltre 9,7 miliardi, contro gli 1,8 miliardi di “attivo” del 2022, e la spesa complessiva per pensioni è già stimata in crescita di oltre 23 miliardi quest'anno e di più di 50 miliardi nel 2025. Un andamento che rende complicato individuare una soluzione nell'ottica della flessibilità in uscita per superare la legge Fornero in linea con la Quota 41 proposta dalla Lega o con le uscite a 62-63 anni invocate da Cgil, Cisl e Uil.

La tabella di marcia della riforma
L'idea del governo è di definire le linee guida della nuova riforma entro l'estate con l'obiettivo di avviare gradualmente il precorso per superare (almeno in parte) la legge Fornero a partire dall'inizio del 2024. Ma i sindacati chiedono un primo tangibile segnale sulla nuova rotta pensionistica già nel Documento di economia e finanza (Def) che dovrà essere presentato ad aprile. C'è de vedere se dopo lo slittamento al 13 febbraio del round inizialmente fissato l'8 febbraio ci sarà un'accelerazione del tavolo.
La partita su Opzione donna
Cgil, Cisl e Uil si attendono anzitutto una risposta sull'allentamento della stretta su Opzione donna impressa dall'ultima legge di bilancio con cui è stata significativamente ridotta, anche attraverso l'innalzamento dei requisiti, la platea delle lavoratrici che possono accedere a questa via d'uscita. I sindacati e una parte della stessa maggioranza spingono per tornare allo schema del 2022 con una proroga dei vecchi requisiti: 58 anni (59 per le “autonome”) e 35 anni di versamenti con il ricalcolo contributivo dell'assegno. Una soluzione che non dispiacerebbe al ministro del Lavoro, Marina Calderone, che da tempo sta cercando una via d'uscita. Ma il governo anche nel corso dell'esame parlamentare del decreto Milleproroghe ha detto no, per mancanza di risorse, agli emendamenti presentati dalle opposizioni per far scattare questo tipo di proroga. Un'impasse che rischia di peggiorare il clima al tavolo della riforma. 

Il fardello della spesa
Spinta dall'impennata dell'inflazione, con i conseguenti maggiori costi per l'indicizzazione degli assegni pensionistici, la spesa per pensioni ha ricominciato a correre. Una spesa che, secondo le ultime previsioni, dovrebbe salire dai 297,3 miliardi del 2022, a 320,8 miliardi alla fine di quest'anno e a 349,7 miliardi nel 2025, quando la sua incidenza sul Pil dovrebbe essere del 16,4% contro il 15,7% del 2022. Questo andamento non sembra favorire la costruzione di una riforma con soluzioni onerose. E, non a caso, l'incognita spesa è quella che ha aleggiato sul tavolo già durante il primo incontro “generale” di gennaio.
In peggioramento i conti dell'Inps
Anche i conti dell'Inps non sembra incoraggiare nuovi interventi di spesa. Il bilancio preventivo per il 2023 dell'ente indica un risultato economico negativo di oltre 9,7 miliardi a fine anno, mentre l'esercizio 2022 si è chiuso con un attivo di 1,8 miliardi. Un'evoluzione dovuta soprattutto al peggioramento del quadro economico. Ma in ogni caso, senza nuovi interventi, l'Istituto vedrà inesorabilmente peggiorare la situazione patrimoniale.Il problema sostenibilità: nel 2050 rischia di scendere a 1 il rapporto lavoratori-pensionatiA far capire chiaramente a governo e parti sociali che le prospettive di equilibrio finanziario del sistema previdenziale sono preoccupanti è stato lo stesso presidente dell'Inps, Pasquale Tridico, partecipando alla riunione del 19 gennaio. Tridico ha sottolineato che se oggi ci sono circa 1,4 lavoratori per pensionato, già nel 2029 si scenderà a 1,3 con il serio rischio di arrivare a 1 nel 2050.
La separazione previdenza-assistenza
Il governo è consapevole delle incognite legate all'andamento della spesa e della sostenibilità del sistema previdenziale, ma confida sui positivi effetti che produrrebbe sui conti una separazione delle voci pensionistiche da quelle assistenziali. Una separazione che i sindacati reclamano a gran voce. Nell'ultimo rapporto del centro studi e ricerche “Itinerari previdenziali”, Alberto Brambilla evidenzia che nel 2021 escludendo gli oneri assistenziali per maggiorazioni sociali, integrazioni al minimo e Gias dei dipendenti pubblici (23,257 miliardi in totale), l’incidenza della spesa previdenziale sul Pil sarebbe scesa al 12,11%. Un dato – si legge nel rapporto – più che in linea con la media Eurostat.
Il nodo flessibilità in uscita
Il principale traguardo che il governo intende tagliare con la riforma in cantiere è quello dell'introduzione di forme di flessibilità in uscita per superare la legge Fornero ma anche l'attuale sistema delle Quote: ultima della serie Quota 103. Ma trovare una sintesi tra governo e sindacati e all'interno della stessa maggioranza, tenendo conto delle scarse risorse a disposizione, non sarò facile. Come è noto, la Lega ha fissato come obiettivo di legislatura Quota 41, ovvero la possibilità di uscire con 41 anni di contributi a prescindere dall'età anagrafica. A questa soluzione, ma non solo, guardano anche il ministero del Lavoro e gli stessi sindacati, che però preferirebbero consentire il pensionamento anticipato a 62-63 anni d'età. E Quota 41 non sembra una priorità per tutta la maggioranza. Forza Italia, ad esempio, punta anzitutto, come ha più volte ribadito Silvio Berlusconi, a far salire la soglia delle pensioni minime a mille euro. Un intervento che avrebbe un costo abbondantemente superiore ai 10 miliardi. Ma anche Quota 41 per tutti richiederebbe già il primo anno non meno di 3-4 miliardi.
